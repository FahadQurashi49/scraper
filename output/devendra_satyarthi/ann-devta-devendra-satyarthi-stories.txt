’’تب اَن دیو، برہما کے پاس رہتا تھا۔ ایک دن برہما نے کہا۔ او بھلے دیوتا! دھرتی پر کیوں نہیں چلا جاتا ؟‘‘ اِن الفاظ کے ساتھ چنتُوؔ نے اپنی دل پسند کہانی شروع کی۔ گونڈوں کو ایسی بیسیوں کہانیاں یاد ہیں۔ وہ جنگل کے آدمی ہیں، اور ٹھیک جنگل کے درختوں کی طرح اُن کی جڑیں دھرتی میں گہری چلی گئی ہیں۔ مگر وہ غریب ہیں ... بھُوک کے پیدائشی عادی۔ چنتُوؔ کو دیکھ کر مجھے یہ گمان ہوا کہ وہ بھی ایک دیوتا ہے جو دھرتی کے باسیوں کو اَنّ دیو کی کہانی سُنانے کے لیے آنکلا ہے۔ گہری تاریکی چھائی ہوئی تھی۔ اَلاؤ کی روشنی میں بغل کی پگڈنڈی کسی جوان گونڈن کی مانگ معلوم ہوتی تھی۔ گھوم پھر کر میری نگاہ چنتوؔ کے چُھریوں والے چہرے پر جم جاتی۔ کہانی جاری رہی ... ’’دیوتا دھرتی پر کھڑا تھا۔ پر وہ بہت اُونچا تھا۔ بارہ آدمی ایک دوسرے کے کندھوں پر کھڑے ہوتے، تب جاکر وہ اُس کے سر کو چُھوسکتے۔ ’’ایک دن برہما نے سندیس بھیجا۔ یہ تو بہت کٹھن ہے، بھلے دیوتا! تجھے چھوٹا ہونا ہوگا۔ آدمی کا آرام تو دیکھنا ہوگا۔ ’’دیوتا آدھا رہ گیا۔ پر برہما کی تسلّی نہ ہوئی۔ آدمی کی مشکل اب بھی پوری طرح حل نہ ہوئی تھی۔ اُس نے پھر سندیس بھیجا اور دیوتا ایک چوتھائی رہ گیا۔ اب صرف تین آدمی ایک دوسرے کے کندھوں پر کھڑے ہوکر اس کے سر کو چُھوسکتے تھے۔ ’’پھر آدمی خود بولا۔ ’’تم اب بھی اُونچے ہو، میرے دیوتا!‘‘ ’’اَنّ دیو اور بھی چھوٹا ہوگیا۔ اب وہ آدمی کے سینے تک آنے لگا۔ پھر جب وہ کمر تک رہ گیا تو آدمی بہت خوش ہوا۔ ’’اُس کے جسم سے بالیں پھوٹ رہی تھیں۔ معلوم ہوتا تھا کہ سونے کا پیڑ کھڑا ہے۔ ’’آدمی نے اُسے جھنجھوڑ ا اور بالیں دھرتی پر آگریں۔‘‘ میں نے سوچا اور سب دیوتاؤں کے مندر ہیں۔ مگر اَنّ دیو ، وہ کھیتوں کا قدیمی سرپرست ، کُھلے کھیتوں میں رہتا ہے، جہاں ہر سال دھان اُگتا ہے نئے دانوں میں دودھ پیدا ہوتا ہے... ماں ہونے والی چھوکری کی چھاتیوں کی طرح۔ ہلدیؔ بولی۔ ’’اب تو دیوتادھرتی کے بیچوں بیچ کہیں پاتال کی طرف چلا گیا ہے۔‘‘ چنتُوؔ نے پھٹی پھٹی آنکھوں سے اپنی بیوی کی طرف دیکھا۔ ایسا بھیانک کال اُس نے اپنی زندگی میں پہلی بار دیکھا تھا۔ دھرتی اس طرح بنجر ہوگئی تھی، جیسے عورت بانجھ ہوجائے یا کسی ننھّے کی ماں کی چھاتی سُوکھ جائے۔ ہلدیؔ پھر بولی۔ ’’اور دیوتاؤں کی طرح اَنّ دیو بھی بہرہ ہوگیا ہے۔‘‘ چنتوؔ نے پوچھا۔ ’’پر اَنّ دیو کیوں بہرہ ہوگیا؟‘‘ ’’یہ میں مُورکھ کیا جانوں؟ پر بہرہ تو وہ ہو ہی گیا ہے۔‘‘ سال کے سال ہلدیؔ اَنّ دیو کی منّت مانتی تھی۔ ایک ہلدیؔ پر ہی بس نہیں، ہر ایک گونڈ عورت یہ منّت ماننا ضروری سمجھتی ہے۔ مگر اس سال دیوتا نے ایک نہ سُنی۔ کس بات نے دیوتا کو ناراض کردیا؟ غصّہ تو اور دیوتاؤں کو بھی آتا ہے مگر اّن دیو کو تو غصّہ نہ کرنا چاہیے۔ ہلدیؔ کی گود میں تین ماہ کا بچہ تھا۔ میں نے اُسے اپنی گود میں لے لیا۔ اس کا رنگ اپنے باپ سے کم سانولا تھا۔ اُسے دیکھ کر مجھے تازہ پہاڑی شہد کا رنگ یاد آرہا تھا۔ ہلدیؔ بولی۔ ’’ہائے! اَنّ دیو نے میری کوکھ ہری کی اور وہ بھی بھوک میں اور لاچاری میں۔‘‘ بچہّ مسکراتا تو ہلدیؔ کو یہ خیال آتا کہ دیوتا اُس کی آنکھوں میں اپنی مسکراہٹ ڈال رہا ہے۔ پر اس کا مطلب ؟ دیوتا مذاق تو نہیں کرتا؟ پھر اُس کے دل میں غصّہ بھڑک اُٹھتا۔ دیوتا آدمی کو بھوکوں بھی مارتا ہے اور مذاق اُڑا کر اُس کا دِل بھی جلاتا ہے۔ چنتوؔ بولا۔’’سچ جانو تو اب مجھے اَنّ دیو پر وِسواس ہی نہیں رہا۔ اور اس کی کہانی، جو میں آج کی طرح سَو سَو بار سُنا چکا ہوں، اب مجھے نری گپ معلوم ہوتی ہے۔‘‘ ہلدیؔ یہ نہ جانتی تھی کہ چنتوؔ کا طنز بہت حد تک سطحی ہے۔ یہ تو وہ خود بھی سمجھنے لگی تھی۔ کہ دیوتا روز روز کے پاپ ناٹک سے ناراض ہوگیا ہے۔ ’’اَنّ دیو کو نہیں مانتے پر بھگوان کو تو مانوگے۔‘‘ ’’میرا دِل تو تیرے بھگوان کو بھی نہ مانے۔ مردود بھگوان۔ کہاں ہیں اس کے میگھ راج؟ اور کہاں سو رہا ہے وہ خود؟ ایک بُوند بھی تو نہیں برستی!‘‘ ’’دیوتا سے ڈرنا چاہیے اور بھگوان سے بھی۔‘‘ چنتوؔ نے سنبھل کر جواب دیا۔ ’’ضرور ڈرنا چاہیے۔ ہاہا۔ ہی ہی ۔۔۔ اور اب تک ہم ڈرتے ہی رہے ہیں!‘‘ ’’اب آئے نا سیدھے رستے پر۔ جب میں چھوٹی تھی ماں نے کہا تھا دیوتا کے غصّہ سے سدا بچیو!‘‘ ’’اری کہا تو میری ماں نے بھی کچھ ایسا ہی تھا۔ پر کب تلک لگا رہے گا یہ ڈر ، ہلدیؔ ؟‘‘ ’’دیوتا پھر خوش ہوگا اور پھر لہرائے گا وہی پیارا پیارا دھان۔‘‘ کال میں پیدا ہوئے بچّے کی طرف دیکھتے ہوئے میں سوچنے لگا۔ ’’اِتنا بڑا پاپ کیا ہوگا کہ اِتنا بڑا دیوتا بھی آدمی کو چھماں نہیں کرسکتا!‘‘ کال نے ہلدیؔ کی ساری سُندرتا چھین لی تھی۔ چنتوؔ بھی اب اپنی بہار کو بھول رہا تھا۔۔۔ درخت اب بھی کھڑا تھا مگر ٹہنیاں پُرانی ہوگئی تھیں اور نئی کونپلیں نظر نہیں آتی تھیں۔ ہلدی نے مجھے بتایا کہ اُس کی چُلبلاہٹ اور اس کے ہنس ہنس کر باتیں کرنے کے انداز نے چنتوؔ کو اُس کی طرف متوجہ کیا تھا۔ تب وہ جوان تھی۔ ایک مست ہرنی۔ اُس کی ناک موٹی تھی اور نتھنے بھی کم چوڑے نہ تھے۔ پر جب وہ اُچھلتی کُودتی ایک کھیت سے دوسرے کھیت میں نکل گئی، اور چنتُوؔ نے اُسے دیکھا تو اُس کے دل میں بھی ایک ہرن جاگ اُٹھا۔ وہ بھی دوڑنے لگا۔ ایک روز وہ اُس کے پیچھے بھاگ نکلا تو وہ پیپل کے پیڑ تلے کھڑی ہوگئی۔ کھیتوں میں دھان لہلہا رہا تھا 151پیار کی طرح جو دل میں اُگتا ہے۔ پہلے وہ کچھ کچھ ڈری۔ پھر وہ مسکرانے لگی۔ جب چنتوؔ نے اپنی اُنگلیوں سے اُس کے بال سُلجھانے شروع کیے اور بیاہ کی بات چھیڑی تو ہلدیؔ نے سہمی ہوئی آواز سے کہا تھا ’’اَن دیو ہمیں دیکھ رہا ہے۔ پہلے اس کا دھیان کرلو۔ پھر بیاہ کا نام لینا۔ ’’ہلدی کا خیال تھا کہ دیوتا دھان کے پودوں میں چُھپا بیٹھا ہے اور اُن کا پیار اس نے دیکھ لیا ہے۔ جب چنتُوؔ نے ریشم کے کیڑوں کا گیت گایا تھا تو ہلدی نے یہ محسوس کیا تھا کہ چنتوؔ بھی ایسا ہی ایک کیڑا ہے۔ یہ دوسری بات ہے کہ کیڑے بیاہ نہیں کرتے، صرف پیار کرتے ہیں۔ ہلدیؔ نے اَنّ دیو کی سوگند کھاکر اپنی سچائی کا یقین دلایا تھا اور چنتوؔ نے کہا تھا۔ ’’تُم ضرور بول کی سچی رہوگی ہلدیؔ !اَنّ دیو کی سوگند بہت بڑی سوگند ہوتی ہے۔‘‘ ہلدی کا بچہ میری گود میں رونے لگا۔ اُسے لیتے ہوئے اُس نے سہمی ہوئی نگاہ سے اپنے خاوند کی طرف دیکھا۔ بولی۔ ’’یہ کال کب جائے گا؟‘‘ ’’جب ہم مرجائیں گے اور نہ جانے یہ تب بھی نہ جائے۔‘‘ ’’یہ کَتکی اور کودوں دھان کی طرح پانی نہیں مانگتے۔ یہ بھی نہ اُگے ہوتے تو ہم کبھی کے بھوک سے مر گئے ہوتے۔۔۔ اُنھوں نے ہماری لاج رکھ لی ۔۔۔ ہماری بھی، ہمارے دیوتا کی بھی۔‘‘ ’’دیوتا کا بس چلتا تو اُنہیں بھی اُگنے سے روک دیتا۔۔۔ پاپی دیوتا!‘‘ ’’ایسا بول نہ بولو۔ پاپ ہوگا۔‘‘ ’’میں کب کہتا ہوں پاپ نہ ہو۔ ہو، سَو بار ہو۔‘‘ ’’نہ نہ، پاپ سے ڈرو۔ اور دیوتا کے غصّہ سے بھی۔‘‘ میں نے بیچ بچاؤ کرتے ہوئے کہا ’’دوس تو سب آدمی کا ہے۔ دیوتا تو سدا نردوس ہوتا ہے۔‘‘ رات غمزدہ عورت کی طرح پڑی تھی۔ دُور سے کسی خُونی درندے کی دھاڑ گونجی ۔ چنتُوؔ بولا۔ ’’اِن بھوکے شیروں اور ریچھوں کو اَنّ دیو مِل جائے تو وہ اسے کچّا ہی کھاجائیں۔‘‘ 