چاند کی نکھری ہوئی چاندنی میں صاف و شفاّف ندی کے کنارے اپنی تمام روایتوں اور عظمتوں کا حامل پیگوڈا کھڑا تھا۔اُس کی مخروطی چھت کسی ہادئ برحق کی آسمان کی طرف اُٹھی ہوئی اُنگلی کی طرح یہ دکھاتی ہوئی معلوم ہوتی تھی کہ یہ ہے صداقت کی راہ اور یہی ہے گیان کی منزل۔ بُدھ مندر کے سائے میں کھڑا ہوا بِھکشو اِس سارے منظر سے متاثر اپنے ماحول اور زندگی سے مطمئن نظر آرہا تھا۔ وہ اسی طرح کی ایک چاندنی رات تھی۔ جب بُدھ نے جنم لیا تھا۔ اور ساری فضا ایک پیغام سے گونج اُٹھی تھی — اے مُردہ لوگو! جنھوں نے دوبارہ جنم لینا ہے اور اے زندہ لوگو! جنھوں نے ایک روز موت سے ہم آغوش ہونا ہے اُٹھ کھڑے ہوجاؤ۔ سنو! دنیا کا نجات دہندہ آن پہنچا۔ شانتی کا زمانہ آگیا۔ بھِکشو کی آنکھیں پیگوڈے کی مخروطی چھت کے ساتھ ساتھ آسمان کی طرف اُٹھتی چلی گئیں۔ جہاں پیگوڈے کا کلس رو پہلی چاندنی میں چمکتا ہوا ایک تیز نیزے کی فروزاں انی کی طرح آسمانی بلاؤں کو آگے بڑھنے سے روک رہا تھا۔ بِھکشو کی نظریں یہ کہتی معلوم ہوتی تھیں، کہ اس نے آسمانی بلاؤں کو ہمیشہ دور رکھا ہے اور اب بھی اس میں شکتی ہے۔ کئی زلزلے آئے، کئی بجلیاں گریں۔ مگر یہ ایک اٹل سپاہی کی طرح اپنے آدرش پر قائم ہے — لیکن جنگ؟ — کیا اس طوفان کو یہ سنہری کلس روک سکے گا؟ بدھ نے کہا تھا— ہمیشہ انصاف کی فتح ہوتی ہے۔ کیا ہماری فتح نہ ہوگی؟ بدھ نے یہ بھی کہا تھا کہ جنگ میں لاکھوں پر فتح پانے والے سے وہ کہیں بڑا ہے، جو اپنے آپ پر فتح پاتا ہے۔ اِس لیے بدھ نے کہا تھا— میں بُدھ جو کبھی رو رو کر آنسو بہاتا تھا۔ جس کا دل دنیا کے غموں سے ٹوٹ گیا تھا۔ آج ہنستا ہوں، خوش ہوں کہ انسان کو آزادی نصیب ہوچکی ہے۔۔۔ کیا یہ آزادی قائم رہ سکے گی؟ آج ایک جو اپنے آپ کو بود بھی کہتا ہے، دوسرے پر جو بودھی ہے حملہ کررہا ہے کیا یہ دیکھ کر بُدھ پھر نہ روتا ہوگا؟ مگر بدھ نے یہ بھی تو کہا تھا’’دھرتی خوبصورت ہے۔لیکن اس پر بسنے والے اَوروں کی زندگی کے بھوکے ہیں۔ دوسروں کو مار کر خود زندہ رہنا چاہتے ہیں۔ آج بھی دھرتی اُسی مصیبت میں گرفتار ہے۔ بِھکشو کا سر جھک گیا۔ سر جھکائے وہ بدھ مندر کے اندر بدھ کی مورتی کے سامنے جابیٹھا۔ گویا وہ اپنے دیوتا کو جگا کر پھر وہی شانتی حاصل کرنا چاہتا تھا۔ اُس کے ذہن میں یکبارگی سینکڑوں، ہزاروں بلکہ لاکھوں پیگوڈے اُبھرنے لگے۔ مغموم، شکستہ پیگوڈے۔ وقت کے بے رحم ہتھوڑے نے اِن کے کنگرے گرادیے تھے۔ اُسے لوگوں کی ذہنیت پر غصّہ آرہا تھا۔ جو بھی اُٹھتا ہے، بدھ کی مورتی کے لیے نیا پیگوڈا تعمیر کراتا ہے۔ پُرانے پیگوڈے آہستہ آہستہ مٹتے چلے جارہے ہیں۔ کیسی توہم پرستی ہے کہ پُرانے پیگوڈے کی مرمت سے پُنیہ نہیں ملتا۔ اُس نے بڑے غور سے بدھ کی آنکھوں میں آنکھیں ڈال کر دیکھا۔ معلوم ہوتا تھا بدھ بھگوان اُسے یہ حکم دے رہے ہیں کہ وہ ہر کہیں یہ اعلان کردے کہ پرانے پیگوڈے کی مرمت کرانے سے بھی بھگوان اُتنے ہی خوش ہوں گے۔ اُس نے اپنے پھٹے ہوئے زرد لباس کا جائزہ لیا۔ وہ بھیک مانگ کر کھاتا تھا اور وہ بھی تیسرے پہر سے پہلے پہلے، پورے بیس برس سے وہ بدھ کے بھکشو کی زندگی بسر کرتا آرہا تھا۔ اچانک باہر کے شور نے اُسے بیدار کردیا۔ بے ہنگم، تیز آوازیں دم بدم بڑھتی چلی جارہی تھیں۔ اُسے پھر جنگ کا خیال آگیا۔ پُرشکایت نگاہوں سے وہ بدھ کی جانب دیکھنے لگا۔ یہ تیسرا پَیرو عجیب آدمی ہے بھگوان، جو تیرے ہی بندوں پر بم برساتا ہے۔ توپ میں گولے بھربھرکر پھینکتا ہے۔ ہزاروں زندگیوں کو تباہ و برباد کرتا ہے۔ اب پیگوڈے بھی کب محفوظ رہ سکتے ہیں؟ اُسے یوں محسوس ہوا جیسے بدھ کے چہرے پر نئے جذبات تھرک اُٹھے ہوں، جیسے بھگوان کہہ رہے ہوں’’باورے بھکشو ڈرنے کی کون سی بات ہے؟ پیگوڈے پر کوئی بم نہیں گِراسکتا۔ شور بلند سے بلند تر ہوتا گیا۔ وہ اپنی جگہ سے اُٹھ کر کھڑا ہوگیا۔ بہت سے گھبرائے ہوئے لوگ بدھ مندر میں داخل ہورہے تھے۔ عجب افراتفری کا عالم تھا۔ جیسے اُنھوں نے موت کو دیکھ لیا ہو۔ بچے بوڑھے جوان سب سہمے سہمے نظر آتے تھے۔ مرد عورتوں کو تسلّیاں دے رہے تھے۔ بِھکشوں کی آنکھیں ہجوم کی طرف اُٹھیں۔اور پھر ایک بوڑھے کے چہرے پر جم گئیں۔ جو اُس وقت اِن تمام دُکھوں اور غموں کا آئینہ دار تھا، جنھوں نے گیان سے پہلے بدھ کو جھنجھوڑ کر رکھ دیا تھا۔ پھر اُس نے بدھ کی جانب دیکھا ۔ ہے بھگوان! یہ تیرے بھگت تیرے بھگتوں سے بھاگ کر تیری شرن میں آئے ہیں اور تیرا آسرا چاہتے ہیں — مانڈلے کے آسمان پر ہوائی جہاز منڈلا رہے ہیں کوئی بولا۔ ’’آج پھر بمباری ہوگی۔‘‘ ’’ہماری موت قریب ہے۔‘‘ ’’موت؟ میں موت سے نہیں ڈرتا۔‘‘ ’’شاید ہم بچ جائیں۔‘‘ ’’ہاں، ہاں، ہم بچ جائیں گے‘‘ — ایک بوڑھی لڑکھڑاتی آواز دِیے کی لَو کی طرح اُوپر کو لپکی۔‘‘ ہاں، ہم بچ جائیں گے۔ بھگوان بدھ ہمیں بچا لیں گے۔ بدھ مندر یا پیگوڈے پر تو وہ پاپی بم گرانے سے رہے۔‘‘ بھکشو نے بڑے غور سے اِس جھکی ہوئی کمر والی بڑھیا کی طرف دیکھا۔ اُس کی آنکھوں میں وشواش کی جوت چمک رہی تھی۔ اُسے بدھ کی شکتی پر بھروسہ تھا۔ وہ بولا۔ ’’ہاں، ہاں، تم ضرور بچ جاؤگے۔ بھگوان بدھ تمھیں بچالیں گے۔‘‘ بچّوں اور عورتوں کی سہمی سہمی آوازیں نوجوانوں کی سرگوشیاں، ادھیڑوں کی بحثابحثی تین دریاؤں کی لہروں کی طرح جھٹ جھٹ ایک دوسرے میں سماتی جارہی تھی۔ اپنی دل پسند پرارتھنا کے الفاظ بھکشو کے ہونٹوں پر آگئے ۔ اُس نے بدھ کی آنکھوں میں آنکھیں ڈال کر کہا۔ ’’یہ کیسی مصیبت ہے؟ بھگوان ! ہمیں بچا لو۔‘‘ ایک بچہ اُس کے قدموں میں آگرا۔ اُسے پچکارتے ہوئے اُسے اپنے بچپن کے دن یاد آگئے۔ بچپن بیتا، جوانی بیتی۔ اب بڑھاپا بیت رہا ہے۔ پورے بیس برس سے میں اِس بدھ مندر میں ہوں۔ ہر زور بدھ بھگوان کے سامنے بیٹھتا ہوں۔ آج یہ بچہ بھی مرجائے گا اور میں بھی مرجاؤں گا — میں، جو بچّے سے بوڑھا ہوچکا ہوں اور یہ بچّہ! ۔۔۔ دیر تک وہ بچّے کے سر پر ہاتھ پھیرتا رہا۔ ایک ہفتہ سے کسی بمبار نے مانڈلے کا رُخ نہیں کیا تھا۔ آج صبح تک کسی کے شان گمان میں بھی نہ تھا کہ بمبار طیارے آئیں گے اور شہر پر بم برسائیں گے۔ وہ انہی خیالات میں بہا جارہا تھا کہ بچّے کی ماں دوڑی دوڑی آئی اور بچّے کو تھام کر ایک طرف کھسک گئی۔ اُس نے اُس عورت کی طرف دیکھا اور سوچا، آج یہ بھی مرجائے گی اور اس کا بچّہ بھی۔ ایسی ہی عورت نے بھگوان بدھ کو جنم دیا تھا۔ موت نے تو نہ بھگوان کا لحاظ کیا تھا، نہ اُن کی ماتا کا۔ لیکن بھگوان تو ہمیشہ زندہ رہتے ہیں اور اُن کے اُپدیش رات کی تاریکی میں امرجیوتی بن کر چمکتے رہتے ہیں۔ ہے بھگوان! اپنے بھگتوں کو بچالو — اپنے بھگتوں کی بمباری سے اپنے بھگتوں کو بچا لو ۔۔۔ بدھ کی آنکھوں میں شانتی تھی۔ بھکشو کو یقین ہوگیا کہ پیگوڈے اور مندر پر بمباری نہیں ہوسکتی۔ وہ اُن سے کہنا چاہتا تھا کہ ڈرو نہیں، بدھ کے بھگتو۔ سمجھ لو کہ تم بچ گئے، یہاں بم نہیں گریں گے۔ ایک لمحہ کے لیے اُسے یوں محسوس ہوا جیسے دھرتی گھوم کر آسمان بن گئی ہو۔ اور آسمان دھرتی کی جگہ آگیا ہو اور بھگوان کی شکتی سے سب کے سب بم بیکار ہوگئے ہوں۔ بمباری کا سب ڈر جاتا رہا۔ وہ قریب کھڑے ہوئے لوگوں سے کہہ رہا تھا۔ ’’پیگوڈے اور مندر پر بم نہیں گرسکتے۔‘‘ اُس کی آواز مندر کے منڈپ کے آخری کونے تک گونج اُٹھی ، ایک لمحے کے لیے ہجوم میں خموشی سنسناتی ہوئی محسوس ہوئی۔ ایک بم کہیں نزدیک ہی گرا اور لوگ پھر چہ میگوئیاں کرنے لگے۔ ’’بچ گئے سو بچ گئے، مرگئے سو مرگئے۔‘‘ ’’بھگوان بدھ کے چرنوں میں مرنے سے لابھ ہی لابھ ہے۔ یہی تو نروان کا مارگ ہے۔‘‘ ’’ابھی تو میں زندہ رہنا چاہتا ہوں۔‘‘ ’’لیکن موت سے کون کشتی لڑسکتا ہے۔‘‘ ’’یہ آخری ملاقات ہے۔‘‘ ’’ہاں آخری ملاقات — ایک مسکراہٹ اور پھر موت۔‘‘ ’’بھیڑوں کے گلّے پر جیسے بجلی گرتی ہے ایسے ہی آج ہمارے اُوپر بم کریں گے۔‘‘ ’’ہم کمزور ہیں۔ ہمیں زندہ رہنے کا حق نہیں۔‘‘ ہجوم کا شور خوفناک صورت اختیار کرگیا۔ دور کہیں بم گر رہے تھے۔ بھیانک آوازیں فضا میں چیخ رہی تھیں۔ لوگ بے زبان بتوں کی طرح ایک دوسرے کو دیکھنے لگے۔ کہیں بچّے رینگتے رینگتے یکبارگی سہم کر تھم گئے۔ ایک دوشیزہ کے کنوارے چہرے پر پورے برما کا نقشہ اُبھر آیا۔ بِھکشو نے سوچا۔ ابھی تو اس کے خدوخال اور بگڑیں گے۔ اب مانڈلے پر بھی دُشمن کا قبضہ ہوجائے۔ دوشیزہ سے آنکھیں ہٹاتے ہوئے بھکشو نے چاروں طرف کا جائزہ لیا۔ وہ چاہتا تھا کہ اُس دوشیزہ کے کان میں کہے۔ برما کی پت نہیں اُترسکتی یہاں دُشمن کا قبضہ نہیں ہوگا۔ ایک بار پھر فضا میں نہایت خوفناک آوازیں گونج اُٹھیں۔ ہجوم میں افراتفری پھیل گئی۔ بھکشو کی شکایت بھری نگاہیں بدھ سے پوچھ رہی تھیں۔ کیوں، بھگوان یہ کیا ہورہا ہے؟ کیا اب تیرے پیگوڈے اور مندر پر بھی بم گریں گے؟ معاً کوئی شے اُس کے چہرے سے ٹکرائی اور خون کی دھار سے لت پت آنکھیں جھپجھپاتے ہوئے اُس نے دیکھا۔ یہ اُس بچے کا سر تھا۔ جسے چند لمحے پہلے وہ عورت اُس کے آغوش سے اُٹھالے گئی تھی۔ خوفناک آوازوں اور گونجوں کے درمیان بھکشو نے سراسیمگی کے عالم میں ادھراُدھر دیکھا۔ بیسیوں انسانی سر، ٹانگیں، بازو، چھوٹے بڑے ہاتھ، مردوں اورعورتوں کے دھڑ ہوا میں اُڑ رہے تھے۔ اِس خوفناک منظر سے گھبرا کر اُس نے اپنے اِشٹ دیو کی طرف آنکھیں اُٹھائیں مگر اُس کی سہمی ہوئی نظریں اپنے بھگوان کے قدموں سے نہ لپٹ سکیں۔ بھگوان! — ایک چیخ کے ساتھ اُس نے بھگوان کے سر کو اپنے سینے سے لگا لیا۔ تھکے ماندے، پھٹے حال، وہ چلے جارہے تھے۔ اُنھیں کچھ معلوم نہ تھا کہ اُن کی منزل کہاں ہے۔ وہ اِس طرح آگے ہی آگے بڑھتے چلے جارہے تھے۔ جیسے اُن کے مقدر میں ہمیشہ کے لیے چلنا ہی لکھا ہو۔ تباہی و بربادی کے منظر ابھی تک اُن کی آنکھوں کے سامنے گھوم رہے تھے۔ تن کے کپڑوں اور چھوٹی چھوٹی پوٹلیوں کے سوا، جن میں شاید کھانے پینے کی چیزیں تھیں۔ ان کے پاس اور کچھ نہ تھا۔ اُس راستے سے پہلے بھی ایسے کئی قافلے گزر چکے تھے اور یہ راستہ اُنہی قافلوں کا بنایا ہوا تھا۔ پہلے کبھی ان بھیانک جنگلوں اور کٹھن پہاڑیوں سے انسان کا گزر نہ ہوا تھا۔ دیوقد ساگوانوں کے ساتھ ساتھ اُن کی نگاہیں آسمان کی طرف رینگتی ہوئی معلوم ہوتیں۔ جیسے وہ خالق کو اُس کی تخلیق سے متعارف کرانا چاہتی ہوں لیکن ان میں ایک ایسا شخص بھی تھا جس کی نگاہیں جُھکی ہوئی تھیں۔ ایسا معلوم ہوتا تھا کہ اُس کی نگاہیں آسمان کی طرف دیکھتے دیکھتے تھک ہار کر یہ فیصلہ کرچکی ہیں کہ اُوپر دیکھنا بیکار ہے۔ اُس کے پھٹے ہوئے زرد لباس سے معلوم ہوتا تھا۔ کہ وہ کسی پیگوڈے کا بھکشو ہے۔ اُس کی پُشت پر بید کا بکس بندھا ہوا تھا۔ وہ اس قافلے کے ساتھ چلا جارہا تھا۔ اُترتی چڑھتی پگڈنڈی پر یہ قافلہ آگے ہی آگے بڑھ رہا تھا۔ یہ لوگ کہاں جائیں گے؟ اِس جنگل کے اُس پار دوسرے جنگل میں، دوسرے جنگل کے اُس پار، تیسرے جنگل میں۔ ہارے ہوئے سپاہیوں کی طرح یہ پناہ گزیں کسی اَن دیکھی منزل کی طرف جارہے تھے۔ اپنے شہروں کی گلیوں اور بازاروں سے دُور — اُفق کے اُس پار۔ کون کہہ سکتا تھا کہ وہ کب لوٹیں گے۔ لوٹیں گے بھی یا نہیں۔ بھکشو کی طاقت سلب ہوتی معلوم ہورہی تھی۔ اُس کا دماغ اُس کا حکم ماننے سے انکار کررہا تھا۔ اُس کی انتڑیاں بھوکی تھیں۔ مگر وہ ان لوگوں سے کیسے بھِکشا مانگتا۔ جن کے پاس اپنے لیے بھی کچھ نہ تھا؟ وہ ذرا رُک کر نروان مارگ کے منتر کا جاپ کرنے لگا — میں بدھ کی شرن میں جاتا ہوں، دھرم کی شرن میں جاتا ہوں، سنگھ کی شرن میں جاتا ہوں ۔۔۔ پھر اُسے سنگھ یا ملّت کی کم مائیگی کا خیال آیا۔ ہاں یہ سب سنگھ کی کمزوری ہے کہ ایک بودھی دیس دوسرے بودھی دیس پر دھاوا بولتا ہے۔ دونوں بھگوان کے نام لیوا ہیں— بُدھ بھگوان کے نام لیوا — بُدھ بھگوان کے نام لیوا! — یہ جنگ کیسی؟اِس بربریت کا مطلب؟ آج بم برستے ہیں۔ توپوں سے گولے چھوٹتے ہیں۔ دنادن گولیاں چلتی ہیں۔ دھواں اُٹھتا ہے۔ شعلے لپکتے ہیں۔ مسکراہٹیں، قہقہے، سُہاگ، زندگی کے عہدو پیمان سب ختم ہورہے ہیں۔ باپ کی شفقت، ماں کی مامتا بموں کے نیچے ریزہ ریزہ ہورہی ہے۔ اور پھر اپنے دماغ سے باتیں کرنے کی بجائے وہ قافلہ والوں کی باتیں سننے لگتا۔ ’’جانے موت کہاں سے شروع ہوتی ہے۔‘‘ ’’اِس پگڈنڈی پر سے پہلے بھی بپتا کے مارے گزرے ہوں گے۔‘‘ کبھی کبھی بھکشو کو اپنی زندگی بجھے انگارے کی طرح ٹھنڈی پڑتی محسوس ہوتی۔ رات کے سنّاٹے میں چیخیں سنائی دیتیں، جیسے بھگوان رو رہے ہوں۔ کئی دن، کئی راتیں اسی طرح گزر گئیں۔ کئی سنگی ساتھی راستے ہی میں چھوٹ گئے ، قافلہ اپنی اَن دیکھی منزل کی جانب جارہا تھا۔ بِھکشو کے ذہنی اُفق پر دائرے اُبھرنے لگتے— زندگی اور موت کے دائرے۔ ان دائروں میں بھگوان کا مسکراتا ہوا چہرہ یکبارگی مغموم ہو اُٹھتا۔ اپنے زرد لباس کی طرف وہ اُچٹتی نگاہوں سے دیکھتا۔ میں بھی کیا خاک بھکشو ہوں؟ میری بیس برس کی پُوجا بیکار چلی گئی۔ بھگوان مجھ پر ناخوش ہیں۔ مجھے چاہیے تھا بم گرنے سے پہلے بھگوان کے جسم سے چمٹ جاتا اور اُن کا سر اُڑنے سے پہلے میرا جسم ریزہ ریزہ ہوچکا ہوتا۔ اُسے بار بار پیگوڈے اور مندر کا دھیان آتا جہاں اُس نے اتنے برس بُدھ کی پوجا میں گزارے تھے۔ مندر کا دروازہ اُس کے ذہن میں اُبھرنے لگتا — زندگی کا دروازہ! اسی دروازے سے گزر کر بھگوان کے درشن کیے جاسکتے تھے۔ اُس وقت اُس کے اُداس دل میں تازگی سی آجاتی۔ مندر سے نکل کر جیسے بھگوان دروازے پر کھڑے ہوگئے ہوں۔ اور اسے اپنی طرف بلا رہے ہوں۔ بھگوان کے چہرے پر مسکراہٹ کھیل۱؂ اُٹھتی۔ اور اُسے خیال آتا کہ وہ واپس چلا جائے۔اور قافلے والوں کو بھی سمجھائے کہ بھگوان اُنھیں بلا رہے ہیں۔ قافلے کو آگے ہی آگے چلنا منظور تھا۔ جیسے نغمہ کے مغموم سُر عروج پر پہنچنے میں کوشاں ہوں، جیسے خیالات کا ہجوم اعتقاد کی سطح تک اُبھرنے چلا ہو۔ وہ کس قدر دور نکل آئے تھے۔ پیگوڈے سے دُور، ایرادتی سے دُور۔ اُسے اُن نغموں کا خیال آتا جو ایرادتی کے ملاّحوں کے ہونٹوں پر تھرک اُٹھتے تھے۔ ان ترانوں میں وہ بدھ کے گُن گاتے تھے۔ جانے اب کبھی وہ نغمے سننے کو ملیں گے یا نہیں۔ بھکشو کو اپنے قدم بوجھل محسوس ہونے لگتے۔ آگے ہی آگے، کبھی اُوپر کبھی نیچے — اَنجانی خلاؤں میں زندگی کا کارواں رواں دواں نظر آتا تھا۔ یہ لوگ گا تو نہ سکتے تھے۔ اُن کے کپڑے میلے، ان کے پان59و زخمی۔ کبھی وہ بھی رنگ رلیاں مناتے تھے۔ لیکن اب اُن کے ذہن تاریک سے تاریک تر ہوتے جاتے تھے۔ دوشیزاؤں کے گالوں پر گلاب مرجھا کر رہ گئے تھے۔ یہ کیسی خزاں تھی؟ ان کے ارادوں پر موت کے سائے پھیل رہے تھے۔ جیسے پگڈنڈی نے ابھی ابھی انگڑائی لی ہو۔ اُوپر پہاڑ پر بل کھاتی پگڈنڈی طرف کُھبتی ہوئی نگاہ سے دیکھتے ہوئے بھکشو سوچنے لگا۔ جانے یہ پگڈنڈی کہاں ختم ہوگی؟ جانے یہ کہیں ختم ہوگی بھی یا نہیں؟ بھکشو کے سینے میں طوفان سا اُٹھ رہا تھا۔ پگڈنڈی پر اُداسی چھاگئی، جیسے وہ بیمار مغنّیہ ہو اور ایسے میں اُس کے ہونٹوں پر کوئی نغمہ نہ تھرک سکتا ہو۔ پرانے قدموں کے نشان کسی پہلے قافلے کا افسانہ سنارہے تھے۔ ان پر بچ بچ کر قدم رکھتا ہوا وہ چلا جارہا تھا — بدھ کا اُداس بِھکشو—قافلے کے ساتھ لیکن قافلے سے الگ۔ 