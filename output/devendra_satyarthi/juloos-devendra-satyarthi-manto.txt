لوک ماتا کو شکایت ہے کہ انتر کے ساتھ رہتے اس کی زندگی برباد ہوگئی۔ انتر جب بھی اُسے ’جوہی کی کلی‘ کہہ کر پکارتا ہے، لوک ماتا کا سندیہہ بڑھ جاتاہے۔ ’’جنتر منتر کا کال کلنتر ۔۔۔‘‘ بچّے گاتے ہیں۔ ••• جلوس بارہ دری سے چلا اور شام کو چوبُرجی میں بکھر گیا۔ راستے بھر سجے ہوئے دروازے۔ سونے کے رتھ میں سرسوتی کی مُورتی۔ سجے دھجے ہاتھیوں کی قطار، گُھڑسوار، پیادے — پانچویں صدی کے کسی بادشاہ کی یاد۔ ہرسال سرسوتی کا جلوس نکلتا ہے — اس راستے لارا لائی کے بیچ سے۔ ’بڑھیا لارالائی کی چھومنتر بھئی چھومنتر ۔۔۔‘ بچّے گاتے ہیں۔ ••• جنتر اور منتر، انتر کی ہنسی اُڑاتے ہیں۔ ’’لارالائی اصلی راجدھانی ہے‘‘ بادشاہ کے زمانے میں لوگ کہتے ہوں گے۔ لارا لائی کی کھڑکیوں سے چھنتی ہوئی رنگ برنگی روشنیاں برگد کے چکنے پتّوں پر راس رچاتی ہیں۔ ٹہنیوں پر بالغ اور نابالغ پرندے رین بسیرا کرتے ہیں۔ ہر روز چاند سے لے کر سورج تک کا سفر۔ آواز بدلتی ہوئی۔ انداز گھوم کر دیکھنے کا۔ ’چاندنی ہے رات سجن جیّو کہ رہیّو ، آواز لارا لائی کی کھیل چور سپاہی کا۔ گھنگھرو بولتے ہیں چُمبن کا احساس کھڑکیاں کھلتی ہیں۔ نگاہیں کہانی کہتی ہیں۔ انتر کا قلم چلتا ہے۔ آدمی اونچی آواز میں بولتا ہے تو دل کی آواز دب جاتی ہے۔ ••• بڑھیا کی ایک بیٹی شبانہ، دوسری بلبل بلبل نرتکی۔ شبانہ کشیدے کا کام کرتی ہے بڑھیا کے ہاتھ دُعا مانگتے ہیں۔ انتر جانتا ہے کہ شبانہ اس کی نہیں ہے۔ رخسانہ اور انگوری بھی بڑھیا کو ماں کہتی ہیں۔ انترنے شہر کا اتہاس موتی جھالر کے تکیے کی طرح کہانی کے غلاف میں رکھ دیا۔ ’’قسم کھاؤ‘‘ انتر کے سر پر چُوڑی کا ٹکڑا رکھ کر رخسانہ کہتی ہے۔ اشارہ سمجھو استاد! جام سامنے ہے۔ انگوری انتر کو نیتا کہتی ہے تو شبانہ اور بلبل ہنس دیتی ہیں۔ ایک جھٹکے کے ساتھ انتر پیچھے ہٹتا ہے — دستخط کرنے کے انداز میں آئینہ گھوم جاتا ہے — انگوری کے سامنے ’’آئینہ ہاتھ سے رکھ دو۔ ہم آتے ہیں!‘‘ سیڑھیاں چڑھتے ہوئے انتر کہتا ہے۔ واپس آتے ہوئے رنگ رخسانہ سے بات کرتے ہیں۔ ••• جتنی تیزی سے انتر اُگتے سورج کا گُن گان کرتا ہے، اتنی ہی معصومیت سے اُبھرتے چاند کو آنکھوں میں بھرلیتا ہے۔ شبانہ کے بال ایڑیوں کو چومتے ہیں۔ ماتھے پر ہاتھ ہاتھ میں نیبو کا پھول بڑھیا انوری بیگم سے رشتہ جوڑتی ہے۔ لوک ماتا نئی بیاہی گائے کا دودھ بانٹتی ہے۔ پڑوسیوں کے گھر جاجاکر۔ آئنہ بانو کی اُڑان اونچی۔ شبنم اسے ریس کورس کہتی ہے۔ شراب سے بھری سونڈسے ہاتھی چھڑکاؤ کرتا ہے۔ ’’تجھ سے وفا کی اُمید نہیں‘‘ بڑھیا انتر کو کوستی ہے۔ آئنہ بانو کی شکل شبانہ سے ملتی ہے۔ ریلنگ پر کھڑا انتر ہر کمر کو شبانہ کی طرح ہلتی ہوئی محسوس کرتا ہے۔ ’’کمر کی ہڈّی کہاں ہے؟‘‘ انتر سوچتا ہے۔ ••• برگد کی چھان58و میں چاندنی کے دھبّوں کی جھلمل بارہ دری میں طوائفوں کی مجلس جمتی ہے۔ انوری بیگم کی یاد میں خوشبو پھیل کر سواگت کرتی ہے دادرا پسند نہیں تو ٹھمری حاضر ہے۔ ’’جسے کل تک کوئی گھاس نہیں ڈالتا تھا، اب لوگوں کے پیٹ پر لات مارتا ہے۔‘‘ بڑھیا نیتا کو کوستی ہے۔ کسی کا پریم پتر تھا، جسے شبانہ نے پڑھ کر پھاڑ دیا بلبل کی زلفوں پر جمی آنکھیں دُھت ہوکر لارالائی میں گھومو ریلنگ پر کھڑے انتظار نے کمر سیدھی کی۔ ہنسو بھی۔ انترکھڑا دیکھتا رہتا ہے۔ چھوٹے بڑے مکان بغل گیر ہوتے ہیں۔ راگنی میں کومل گندھار لگاؤ تو بات بنے۔ ••• لوک ماتا نے انتر کو لارالائی جاتے نہیں دیکھا۔ طعنہ وہیں کا دیتی ہے۔ ’’شیطان کی اولاد، تیری توند کیوں نکل آئی؟‘‘ بڑھیا انتر کو کوستی ہے۔ چڑھائی کے بعد تھکن قدرتی بات ہے۔ تم شبانہ کو ڈھونڈ رہے ہو یا بلبل کو؟ سرسوتی کا جلوس سب دیکھتے ہیں۔ انوری بیگم کی داستان بھی بہت سے لوگ سُنتے ہیں، جس کی سواری بادشاہ کے ساتھ چھوٹے ہاتھی پر نکلتی تھی۔ ••• بچّوں کے کھیل میں سولہہ کہاروں والی پالکی میں بیٹھتی ہے گڑیا۔ گڑیا لارالائی کی، جو پالکی میں بیٹھتی ہے اور خوشبو لارالائی میں ہی بانٹتی ہے۔ ••• بڑھیا جیب کترے کو بیٹا کہتی ہے، نیتا کو بھی۔ جنتر ہوا کا رُخ دیکھتا ہے، منتر دربار کا بِنا شیڈ کا لیمپ۔ بوڑھی طوائف کا ننگا سر جنم دن لوک ماتا کا، بدھائی بڑھیا کو۔ مسافر کتنی دور جاکر ملتے ہیں۔ لوک ماتا کو بتایا نہیں جاسکتا۔ داستان انوری بیگم کی، جس کی قبر طوائفیں شراب سے دھوتی ہیں۔ ••• رات کے دو بجے انتظار کرتی ہوئی لوک ماتا۔ چولہے کی آگ دروازے تک لپک کر سواگت کرتی ہے۔ لوک ماتا کی شکایت کہ انتر رات رات بھر کہاں رہتا ہے۔ ••• نتھنی کی رسم پر شبانہ کو بدھائی۔ طوائفوں نے چومکّھا مجرا کیا۔ لہنگوں کی لہروں سے گھنگھرو کھنکتے رہے۔ شبنم کی پازیب سے چنگاریاں چھوٹتی رہیں۔ شبانہ اوندھی لیٹ کر گھنگھرو بجاتی ہے ’’پیار شبنم ہے یا خوشبو؟ ۔۔۔ ‘‘ آواز لارالائی کی۔ پھولوں سے تُلی شبانہ۔ پھول چمپا، چنبیلی کے۔ انوری بیگم خوشبو سے سجتی تھی۔ مجرے کی رات بادشاہ شراب میں تیرتا تھا۔ ••• انتر کا بس چلے تو شہر کی ہر دیوار پر لارالائی کا نقشہ بنادے۔ جیب میں ہاتھ ڈال کر انتر سکّے ٹٹولتا ہے۔ ’’سرسوتی کے سامنے کاغذ کے پھول‘‘ تکیہ کلام انتر کا۔ ہنس اُڑا جارہا ہے۔‘‘ انتر کہتا ہے۔ آنکھیں آسمان کی طرف اُٹھ جاتی ہیں۔ ’’انتر اپنے کو راج ہنس سمجھتا ہے۔‘‘ انگوری بڑھیا سے کہتی ہے۔ ’’ایک گھونٹ پیوگے۔‘‘ جمیلہ انتر سے پوچھتی ہے۔ گنبد کے پیچھے اُترتا ہوا سورج رخسانہ ایک ہی سانس میں پورا جام چڑھا گئی۔ ’’ارے توجا! مچھلی بیچ‘‘ بڑھیا انتر کو ہٹاتی ہے۔ آواز کے لحاظ سے انگوری تھکتی نہیں۔ تلہٹی پہاڑ کی۔ آہٹ مسافر کی۔ داستان لارالائی کی۔ مشینیں نئی، ٹائپ پُرانا ••• بڑھیا کبوتروں کی تعریف کرتی ہے۔ جو رنگ برنگی روشنی ہوتے ہی آسمان سے اُترآتے ہیں۔ پُرانے پتّے جھڑتے ہیں۔ نئے پتّے آجاتے ہیں۔ برگداپنی اوقات چھپائے رہتاہے۔ لوک ماتا کے سامنے انتر نئے نئے بہانے تراشتا ہے۔ گھر سے دُور۔ لارالائی نچاتی ہے۔ انتر ناچتا ہے۔ ’’آٹھ روپے؟ ۔۔۔ آٹھ برس بعد آنا، میں تمھارا انتظار کروں گی‘‘ انگوری انتر کی طرف دیکھ کر مسکراتی ہے۔ ’’انگوری او انگوری!۔۔۔بلبل پکارتی ہے۔ بلبل اور شبانہ ایک دوسرے کو سیب چھیلنا سکھاتی رہتی ہیں۔ ••• انتر کا گھر بارہ دری میں ہے۔ سرنگ پار ریل کی پٹڑی لوک ماتا کو شکایت ہے کہ چوبُرجی اور بارہ دری کے بیچ اس کے بال سفید ہوگئے۔ بیوی کو لوک ماتا کہتا ہے انتر گنگا کی لہر آدھی رات کو آتی ہے! ’سیتا چلی ساسُرے، منانے والا کون؟‘ لوک ماتا گنگناتی ہے۔ ••• بارہ دری کے بغل میں انوری بیگم کا مقبرہ۔ مقبرے کے بغل میں گڑیا گھر، جس کا پُرانا نام ہے لارالائی۔ کنارا جھیل کا جھیل میں برگد کی پرچھائیں موسم شرابی۔ نغمہ گلابی۔ داستان لارالائی کی ••• شبانہ رو دی —— غلط سلائی لگنے سے۔ سرمہ بہہ گیا۔ ’’شبنم آگ بھی ہوسکتی ہے۔‘‘ انتر سوچتا ہے۔ شبانہ کے جوڑے پر چمپا کا پھول، جس پر رات کو کئی بار خوشبو چھڑکی جاتی ہے۔ رخسانہ انگڑائی لیتی ہوئی اُٹھتی ہے۔ گاڑی سے کون اُترا؟ سامنے لال حویلی میں رہتی تھی انوری بیگم، جہاں سواری سے پہلے چھوٹے ہاتھی کی سونڈ میں شراب ڈالی جاتی تھی۔ ••• ’’دیکھ دیکھ کدھر سے کدھر لے گیا بات، شرابی سانپ۔‘‘یہی تھا انوری بیگم کا تکیہ کلام۔ انوری بیگم نے ناگ پال رکھا تھا، جسے دودھ میں انگوری ملا کر پلاتی تھی۔ مدہوش ناگ انوری بیگم کی کمر سے لپٹا رہتا اور وہ مُجرا کرتی رہتی۔ انوری بیگم نے تین تالاب بنوائے، چار پُل، اور ایک مسجد، جو بعد میں ڈھا دی گئی۔ ••• گرجانے کے ڈر سے لوک ماتا سیڑھیاں نہیں چڑھتی۔ سیڑھیاں کہیں چُھپ جاتی ہیں، کہیں اُبھر آتی ہیں۔ بانسری پر جے جے ونتی۔ لارالائی کی بات لوک ماتا سے چھپانی پڑتی ہے۔ انتر کی کہانی میں لارا لائی کی تصویر دیکھ کر لوک ماتا نے کہانی چولہے میں جھونک دی۔ کہانی اَن چھپی۔ ••• لوگ لارالائی کے سیلاب میں بہہ جائیں، بڑھیا یہی چاہتی ہے۔ ’’جام میں شراب ڈالتے وقت ہاتھ کانپنا نہیں چاہیے‘‘ انتر سوچتا ہے۔ لوک ماتا کا ہاتھ انتر کی جیب میں لارالائی کی تصویر ڈھونڈتا ہے۔ ’’ہر راستہ لارالائی کو نہیں جاتا‘‘ انتر کہتا ہے۔ ’’زمین پھٹ کیوں نہیں جاتی؟ ۔۔۔‘‘ لوک ماتا ناراض ہے یا اُداس؟ انتر کی سمجھ سے باہر ہے۔ ••• لارالائی کے بیچ سے سرسوتی کا جلوس نکلنے پر گرما گرم بحث۔ سوال گُٹ بدلنے کا ابھی یہ ناٹک کچھ دن اور چلے گا۔ کئی کئی دن لوک ماتا اور انتر کے بیچ ایک بھی بات نہیں ہوپاتی۔ لوک ماتا نے انتر کا جل پان بند کردیا۔ انتر خاموش ۔ ماتھے پر شکن نہیں۔ شبانہ کا نام بدل کر آئنہ بانو لکھ دیتا ہے، کبھی شربتی، کبھی انگوری، کبھی رخسانہ۔ ••• اٹھارویں بار لکھی ہوئی کہانی میں وہی طوائفوں جیسے نام لوک ماتا کی برداشت سے باہر ہوجاتے ہیں۔ تصویر وہی کی وہی۔ داستان لارالائی کی۔ ’’جب اتنا لکھتے ہو تو پیسہ کہاں جاتا ہے؟‘‘ لوک ماتا پوچھتی ہے۔ لوک ماتا نے بچّوں کے سامنے بھی بات کھول دی۔ انتر سر نہ اُٹھا سکا۔ ••• ’’بابل کو نہیں دیکھا —پیدا ہونے کے بعد۔ دلبر چھوڑگئے۔ ماں کو مرے برسوں بیت گئے۔ ہم سفر کوئی نہیں۔ سوائے اپنی سانس کے!‘‘ بڑھیا کا درد بولتا ہے۔ آنکھ میں آنسو ’’کیا گھر، کیا لارالائی۔ یہ لوگ اتنے پریشان کیوں ہیں؟‘‘ انتر اپنے آپ سے کہتا ہے۔ ’’بھرت پور لُٹ گیورات مورے سیّاں۔‘‘ آئنہ بانو گاتی ہے۔ آئنوں کا شہر لُٹ کر بھی آباد ہوتا رہتا ہے۔ داستان لارالائی کی۔ ہاتھی سجا کھڑا ہے۔ کیلے کے پتّے سے شبنم پھسل گئی۔ کوئی گنبد، کوئی مینار۔ پاس سے دیکھو۔ سگریٹ کا آخری کش — کرسمس کے نام۔ ••• لوک ماتا دروازے کے باہر جھانکتی ہے۔ آسمان پر بگلوں کی قطار اُڑی جارہی ہے۔ ’’انتر کہاں چل دیا؟‘‘ لوک ماتا سوچتی ہے۔ کبھی ایسا رشتہ ہوتا ہے جیسے جُڑواں بچّے۔ ••• بَل چلا گیا رسّی نہیں جلی۔‘‘بڑھیا کو انتر کی یاد آتی ہے۔ نغمہ بانسری کا کچھ دِنوں سے نغمہ گم ہوگیا۔ ’’چشمہ پہن کر مت رو شبانہ!‘‘ بلبل کہتی ہے۔ ••• جنترمنتر کال کلنتر ۔۔۔ ، بچّے گاتے ہیں۔ جلوس لارالائی کے بیچ سے گزرتا تھا۔ جلوس کی راہ پر چلتے ہوئے لوک ماتا کی آنکھیں لارالائی کے جھروکوں کی طرف اُٹھ جاتی ہیں۔ ••• میری ننھی منی لڑکی گارہی ہے۔ ’’آ ۔۔۔ ہا ۔۔۔ ہا۔۔۔‘ ‘ میں اس کا مطلب نہیں سمجھتا لیکن میں محسوس کرتا ہوں کہ وہ کیا کہنا چاہتی ہے۔ وہ کہنا چاہتی ہے: کہ (دُنیاکی) ہر چیز میں دہشت نہیں، مسرّت چُھپی ہوئی ہے۔ ¡¡ 