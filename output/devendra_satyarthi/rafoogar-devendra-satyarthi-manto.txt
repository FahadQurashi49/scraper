(۱) آسمان جیسے پھٹے پشمینے کا شامیانہ۔ نیل گگن پہ دودھیا میگھ، جیسے مدھوبن میں مست ہاتھی۔ ہندوستان کی قسم۔کارواں سرائے سلامت یا الٰہی مٹ نہ جائے دردِ دل! ترہی والا سفید گھوڑے پر کالا شہسوار۔ ترہی بجی — پہلے دیوگیری بِلاوَل پھر مالکوس۔ دوکان کی اونچی سیڑھیاں چڑھ کے آئی آئینہ خانم اور رفوگر سے بولی: ’’پہلے میری شال رفو کیجیے۔ پیشگی مزدوری۔‘‘ پانچ کا نوٹ دے کر وہ چلی گئی۔ جس کی چاہو سوگند لے لو۔ کوئی رائے قائم کرنی مشکل۔ دل کی دل ہی میں رہی بات نہ ہونے پائی۔ برگد کی آنکھ میں ابابیل کا گھونسلا، جہاں سورج کی پہلی کرن داخل ہوتی۔ برگد تلے پگلی بھکارن بڑبڑاتی: ’’کچھ نہ کہو لوگو: میرے علی کو کچھ نہ کہو۔‘‘ کارواں سرائے اپنی خبر رکھتی ہے۔ محبوب کی سرگوشی ہو یا ماں کی لوری۔ جن کے قدموں کے نشان مٹ گئے، ہم ان کا کوئی پتہ نہ لگاسکے۔ رفوگر علی جو امام کی گنبد والی دوکان۔ اونچی سیڑھیاں، تین کھڑکیاں۔ دوستانہ جذبے سے چمکتی آنکھیں۔ جگ درشن کا میلہ ۔ کون گرو کون چیلا: ترہی والا اپنی دھن اَلاپتا رہا۔ وہی کارواں سرائے، وہی بیگم بازار، وہی دوڑتی نظریں۔ اور وہی گم ہوتی پرچھائیاں۔ سب کی توجہ کا مرکز علی لجو امام۔ یہ علی جو تو ہوا، یہ علی لجو امام کیا ہوا؟ پیر باورچی بہشتی خر: ہرفن مولا۔ کوئی اسے علی کہتا، کوئی امام۔ کوئی استاد۔ اس کے ہاتھ دعا کے لیے اوپر اُٹھ گئے۔ یا پیر، دست گیر، روشن ضمیر! سامنے دیوار پر کالا ریشم، سنہرے حروف، فاختئی چوکھٹے میں جڑا شاعر کا کلام، رسم الخط کو سلام: ڈھوتے ڈھوتے پربت غم کا، پان59و میں پڑگئے چھالے بین کرے دیوانی پچھوا، رو دیے ماتم والے انہونی کا چاک گریباں، کون رفو کر پائے بول سپیرے! تم نے اب کے، کتنے پھنیئر پالے بغل والی دیوار پر لال صوفی کے ساتھ رفوگر کی تصویر۔ دونوں کی ہنسی ہم آغوش۔ بیس برسوں پہلے کی یادگار۔ لال صوفی ہوتا تو یہیں سے شروع کرتا اپنا سفر نامہ: میخانوں کا عام رویہ، دھینگا مشتی تاتاتھیا: سدھی کا چمتکار من کے آر پار مزارِ گل شہید پر قوالی کی رات۔ آتے جاتے لوگ۔ کارواں سرائے خوش: محفل میں چہل پہل: کہانی کا کیا کمال: سپنا نہیں اگیا بیتال۔ رفوگر کی ننھی منی نواسی جگنی اپنی گڑیا سے کھیلتے ہوئے گیت کا بول اُچھالتی: جاگ اری جنت کی گڑیا 