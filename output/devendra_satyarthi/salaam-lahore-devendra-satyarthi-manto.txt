ایک بھرتری ہری کہہ گئے —کالو نہ یا تا و یمئیویاتا! وقت نہیں گزرتا، ہم گزر جاتے ہیں۔ بس ایک نغمہ ’بس ایک المیہ‘ بس ایک جستجو۔ سر سے ڈھلکا ہوا آنچل اور سر ڈھکنے کی کوشش میں کھلتا ہوا سینہ۔ کوئی بھی سر ہو — کومل رِکھب یا کومل گندھار۔ عشقے دی گلی وچوں کوئی کوئی لنگھدا! ’’تو کیا اپنے کانوں کے جھُمکے اُتار کر پیش کردوں؟‘‘ اس نے کہا۔ ’’نہیں نہیں، یہ جہاں ہیں، وہیں ٹھیک ہیں۔‘‘ میں یہ کہہ کر چلا آیا۔ وہ پکارتی رہی ۔ جیسے سُلگتے ہوئے چندن کی خوشبو۔ تقسیم کے بارہ برس بعد میں لاہور گیا تو چار مہینے لاہور اور کراچی کی خاک چھان کر وہیں جمار ہا۔ واپس آتے وقت جب ریل گاڑی نے واہگہ کی سرحد پار کی تو ایسا احساس ہوا کہ اب میں ہندوستان کو پیچھے چھوڑ کر پاکستان میں داخل ہو رہا ہوں۔ یہ احساس اس لیے کہ چار مہینے کے عرصے میں ایک لمحے کے لیے مجھے یہ نہ لگا کہ میں کسی غیر ملک میں ہوں۔ 