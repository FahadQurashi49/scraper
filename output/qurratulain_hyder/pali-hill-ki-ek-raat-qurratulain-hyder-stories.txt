(ایک تمثیل جس کے سارے کردار قطعی فرضی ہیں) کردار ۱۔ ہومائے ارد شیر جنک والا ۲۔ رودا بہ جنک والا ۳۔ آنٹ فیروزہ ۴۔ آغائے وار اب کا ظم زادہ ۵۔ خانم گلچہر اسفند یاری مقام پالی ہل، بمبئی زمانہ جولائی ۱۹۷۶ء وقت آٹھ بجے شب وسیع اسٹیج عقبی دیوار کے وسط میں کھلا دریچہ۔ اس کے دونوں طرف گوا کی سیاہ تپائیوں پر منگؔ گلدان، بائیں دیوار پر دو روغنی اکیڈمی پورٹریٹ ، ان کے عین نیچے کوئن این صوفہ۔ دو کرسیاں۔ ایک کارڈ ٹیبل۔ کونے میں کاٹیج پیانو۔ اس کے اوپر رو پہلی فریم میں ایک متبسم خوب رو نوجوان کا بہت بڑا فوٹو گراف۔ بلوری مرتبان میں ایک جنک (چینی جہاز) کا ماڈل ۔ ایک یونانی گلدان۔ دیواروں پر ولایتی وال پیر جو جگہ جگہ سے اکھڑ چکا ہے ۔ اسٹیج کے دائیں حصے میں گول ڈائننگ ٹیبل اور دو کرسیاں وکٹورین سائڈ بورڈ۔ اس پر ایک شمع دان willow pattern کی نیلی برطانوی پلیٹیں اور ملکہ الزبتھ ، پرنس فلپ، شہنشاہ ایران اور شہ بانو فرح پہلوی کی تصاویر۔ دو ٹوبی مگ (Toby mugs) میز پر تین افراد کے لیے پلیٹیں، چھری کانٹے اور گلاس مع نیپکن ۔ فٹ لائٹس کے قریب اسٹیج کے بائیں کنارے چوبی منقش چینی صندوق پر ایک سیاہ ایرانی بلی نخوت سے متمکن ہے۔ کمرے کا سارا سازو سامان خستہ اور بوسیدہ۔ دائیں اور بائیں پہلو کی دیواروں میں دروازے۔ دریچے کے اوپر کُکو کلاک جو آٹھ بجا رہا ہے۔ سیاہ ریشمی کیمونو پہنے، جس پر رنگ برنگے دھاگے سے ایک مہیب ڈریگن کڑھا ہے۔ ناظرین کی طرف سے پشت کیے ہومائے جنک والا دریچے میں کھڑی ہے۔ رودابہ جنک والا انگریزی ڈریس میں ملبوس پیانو کے سامنے بیٹھی Let's all go down the strand بجا رہی ہے۔ پھر وہ اچانک On richmond hill there lives a lass شروع کردیتی ہے۔ ہومائے: اوہ، شٹ اپ۔ روڈی میں دعا میں مصروف ہوں، ڈسٹرب مت کرو۔ (رودابہ Tis the last rose of summer left blooming alone بجانے میں مصروف ہوجاتی ہے۔) ہومائے : روڈی آج پورنماشی کی رات ہے اور میں آج ہی وضو کرنے میں گڑبڑا گئی بتاؤ منہ دھونے سے پہلے واشیمؔ ووہو پڑھتے ہیں نا پھر کلّی کرنا۔ پھر تین دفعہ پنجے دھونا پھر تین دفعہ کہنیوں تک ہاتھ ہاتھ کی طرف کہنیوں تک نا ؟ پھر پاؤں ذرا سی بھول چوک میں گناہ ہوگا۔ (رودابہ منہ اٹھا کر ’’ لاسٹ روز آف سمر‘‘ گانا شروع کردیتی ہے۔ دونوں عورتوں کے چہرے اب تک چھپے ہوئے ہیں۔ اب ہومائے پہلی بار حاضرین کی طرف رخ کرتی ہے ۔ ایک معمر پریشان صورت عورت۔) ہومائے: روڈی بتاؤ اسکولی چھوکریوں کی طرح شورمت کرو کل میں نے پنج گاہ کی نمازیں قضا کردیں۔ قضا پڑھنا فرض ہے نا ؟کل دستور جمشید جی سے پوچھوں گی۔ آج پورنماشی ہے۔ میں ماہ ینایشؔ کی تلاوت کرنا چاہتی ہوں۔ لیکن بادلوں میں چاند نظر ہی نہیں آرہا بڑے زور کی بارش آنے والی ہے۔ ہوشنگ کیسے پہنچے گا۔ (رودابہ سنی ان سنی کر کے پیانو بجاتی رہتی ہے۔ باہر بارش شروع ہوجاتی ہے بجلی چمکتی ہے۔ اوپر چھت پر سے کھٹ کھٹ کھٹ کی آواز آنے لگتی ہے۔ باہر بلّیاں رو رہی ہیں۔ چینی صندوق پر بیٹھی ایرانی بلی کاہلی سے اترکر صوفے کے نیچے چلی جاتی ہے۔ بادل گرجتے ہیں۔ ہومائے اونچی آواز میں خدا کے ایک سوناموں کا ورد شروع کردیتی ہے۔) ہومائے: یزد ہروسپ تواں۱؎ ہروسپ آگاہ۲؎ ہروسپ خدا۳؎ اوری انجام۔ افزا۔ پرورا۔ خروشیدتم ۔ ہریمد ۔ ہر نیک فرہ۔ فرمان کام۔ افرموش۔ اترس۔ افرازدم۔ آورباد گرد۔ رودابہ: (زور سے گاتی ہے ) Weep no more my lady O weep no more today we shall sing one song of the old kentucky home of the old kentucky home, Far away ہومائے : (کانور پر ہاتھ رکھ کر ) آدرنمگر۔ بادگل گر۔ اگمان۔ ازمان۔ فیروزگر۔ نیا فرید۔ دادار۔ خرہ مند۔ داور۔ (باہر دریچے کے نیچے قدموں کی چاپ) رودابہ: (رک کر) (دائیں دروازے کی کال بیل بجتی ہے۔) (کواڑ ذرا سا کھول کرباہرجھانکتی ہے پھر رودابہ سے کہتی ہے) ینگ فارنرز ! رودابہ: ہپّی ؟ ہومائے : نہیں ہپی نہیں۔ نہایت شان دار انگریز (دروازہ کھولتی ہے۔ ایک نوجوان لڑکا اور لڑکی پانی میں شرابور ذرا جھجھکتے ہوئے اندر آتے ہیں۔) لڑکا: (اوکسفرڈ لہجے میں) تھنک یو میم موسٹ کائنڈ آف یو۔ (برساتی اتارنے میں لڑکی کی مدد کرتاہے پھر اپنی برساتی اتارتا ہے لڑکی سنہرے بال، خوب صورت بیش قیمت امریکن فراک، دونوں بہت متمول معلوم ہوتے ہیں۔ لڑکی کے ہاتھ میں ایک پارسل ہے۔) لڑکی: (امریکن لہجے میں) معاف کیجئے گا ہم نے آپ کو ڈسٹرب کیا۔ ہم مسز کلثوم زری والاکا بنگلہ تلاش کرتے پھر رہے ہیں۔ کیا آپ بتا سکیں گی؟ (ایک پرچہ دکھاتی ہے ہومائے جواب نہیں دیتی۔ وہ حیرت اور رشک کے ساتھ اس نو عمر حسین اور صحت مندر جوڑے کو تکے جارہی ہے ۔ گویا دونوںکسی پرانے خوش گوار خواب میں سے اچانک نمودار ہوگئے ہوں۔ رودابہ فوراً اسٹول سے اٹھ کر آتی ہے۔ عینک لگا کر لڑکی کے پرچے پر لکھا پتہ پڑھتی ہے۔) لڑکی: کیبی نے کہا شاید آپ کے یہاں سے معلوم ہوجائے۔ سڑک تویہی ہے ۔ (رودابہ نفی میں سر ہلاتی ہے۔) لڑکا: بلّیاں اور کتّے برس رہے ہیں۔ کیا ہم آپ کے ہاں چند منٹ ٹھہر سکتے ہیں؟ ٹیکسی ڈرائیور اس طوفان میں آگے جانے سے انکار کر رہا ہے۔ ہومائے: (چونک کر) اوہ ! یقینا اندر آجاؤ (لڑکا اور لڑکی ایک دوسرے پر نظر ڈال کر کمرے میں داخل ہوتے ہیں۔) لڑکی: Gee تھینکس !! ہومائے: امریکن ؟ لڑکی: نومیم ایرانین لڑکا: (جھک کر) خانم گلچہر اسفند یاری داراب کاظم زادے۔ ہومائے: رودابہ: ہاؤ ڈو یوڈو (وہ دونوں صوفے پر بیٹھ جاتے ہیں۔ روشنی میں گلچہر کے لاکٹ پر ہیروں سے بنا ’’ یا علی‘‘ جگمگانے لگتا ہے۔ ہومائے کرسی پر ٹک کربلّی کو گود میں اٹھا لیتی ہے۔ رودابہ سرعت اور احساس مصروفیت کے ساتھ بائیں دروازے سے باہر چلی جاتی ہے۔) ہومائے: تم لوگ کہاں سے آرہے ہو؟ داراب کاظم زادہ: آج صبح لندن سے۔ میں کیمبرج میں پڑھتا ہوں یہ میری کزن اور منگیتر گلچہر سیرہ لارنس میں زیر تعلیم ہے ۔ امریکہ میں۔ گلچہر: کالج میں میری ایک انڈین کلاس فیلو ہے خدیجہ زری والا اس نے ایک پیکٹ اور خط دیا تھا کہ بمبئی میں اس کی والدہ کو دے دوں داراب کاظم زادہ: (کلپڈ برطانوی لہجے میں) مس زری والا نے اپنے مکان کا فون نمبر بھی دیا تھا۔ ہم لوگ ایئر پورٹ پر ہوٹل سینٹور میں ٹھہرے ہیں۔ وہاں سے فون کیا مگر بارش کی وجہ سے لائن خراب تھی۔ شام کو ٹیکسی لے کر مکان ڈھونڈنے نکلے۔ (رودابہ چار کی ٹرے لیے کمرے میں واپس آتی ہے) ہم دونوں کزن گلچہر اور میں چھٹیوں میں ہندوستان کی سیاحت کے لیے آئے ہیں۔ وطن ہوتے ہوئے اپنے اپنے والدین سے مل کر مغرب واپس جائیں گے۔ ہومائے: وطن ؟ داراب: طہران ایران ہومائے: اوہ اوف کورس ! (داراب نظریں اٹھا کر سائیڈ بورڈ کو دیکھتا ہے جس پر شاہ اور شہبانوے ایران کی تصویر رکھی ہے۔ وہ ذرا تعجب اور مسرت سے مسکراتا ہے۔ ہومائے چپ بیٹھی ہے۔ ایسا لگتا ہے شاید مدتوں بعد گھر پہ مہمان آئے ہیں اور اس کی سمجھ میں نہیں آرہا ان سے کیا بات کرے۔) رودابہ: (چائے کی ٹرے کارڈ ٹیبل پر رکھتے ہوئے) ہومائے ! تم نے ہم لوگوںکا تعارف کرا دیا ؟ ینگ مین ! میں رودابہ ارد شیر جنک والا ہوں۔ یہ میری بڑی بہن مس ہومائے جنک والا ۔(داراب اور گلچہر مسکرا کر سرخم کرتے ہیں) اور وہ ہمارے والدین سرارد شیر کے کاؤس جنک والا لیڈی تہمینہ جنک والا۔ داراب: (زیر لب) ہاؤ فیسی نیٹنگ ! رودابہ: (پیانو پر رکھی خوش شکل نوجوان کی تصویر کی طرف اشارہ کر کے ) یہ ہوشنگ سروش یار مرزا ہومائے کا منگیتر (ہومائے ذرا شرما کر سر جھکا لیتی ہے۔ لفظ ’’ منگیتر‘‘ پر داراب کاظم زادہ اور گلچہر اسفند یاری قدرے متحیر نظر آتے ہیں۔ چھت پر کھٹ کھٹ کھٹ کی آواز۔ دونوں نووارد گھبرا کر ایک دوسرے کو دیکھتے ہیں۔ رودابہ چائے بناتی ہے۔) داراب: تھینکس ۔ ہاؤ ویری نائس آف یو رودابہ: یہ لوکیک آج ہی ہومائے نے بیک کیا ہے اور کاٹج چیز اور اسکونز میں نے بنائے ہیں۔ داراب کاظم زادہ : گڈ لارڈ ! کاٹج چیز اور اسکونز ! معلوم ہوتا ہے جیسے میں ابھی انگلستان ہی میں ہوں!! ہومائے: ہونٹ پچکا کر) ہا ہا اس مکان سے باہر نکلو گے تو پتہ چلے گا کہ یہاں کے اسٹینڈرڈ کتنے گر گئے ہیں۔ میں امیدکرتی ہوں تم کو مسز پوچ کھانا والا کا بنگلہ مل جائے گا اگر اب تک گرانہ ہو گلچہر اسفند یاری: مسز کلثوم زری والا۔ رودابہ: کارٹر روڈ ؟ گلچہر: جی نہیں پالی مالا روڈ ٹیکسی والا ساری پالی ہل پر لیے پھرا ۔ ہوٹل میں کسی نے ہمیں بتایا تھا کہ یہ جگہ دلیپ کمار کے بنگلے کے نزدیک ہوگی ایک راہ گیر بولا راجیش کھنّہ کے بنگلے کے آگے دائیں ہاتھ کو جو سڑک جاتی ہے۔ میں نے کیبی سے کہا یہ دونوں بنگلے پالی ہل کے لینڈ مارک معلوم ہوتے ہیں تو وہ فوراً بولا ‘‘ میڈیم! لینڈ مارک میں تو مرحومہ مینا کماری رہتی تھیں!‘‘ (ہنستی ہے ) اور راجیش کھنّہ کا بنگلہ ہومائے: (ذرا ناگواری سے) راجیش کھنّہ کون ہے؟ رودابہ: ہومائے ڈیر راجیش کھنہ ایک انڈین سنیما ایکٹر ہے۔ دلیپ کمار بھی گلچہر: (ذرا جوش سے ) دلیپ کمار، مینا کماری، وجینتی مالا، ممتاز۔ میں ان سب کی موویز طہران میں دیکھ چکی ہوں۔ اپنے بچپن میں۔ آئی لو انڈین مویز میری ممی نے تو سنگم پانچ مرتبہ دیکھی تھی۔ اور داراب یاد ہے ہمارے بچپن میں وہ انڈین فلم سونگ ہمارے طہران میں کس قدر مقبول تھے۔ ’’ دوست دوست نہ رہا‘‘ اور ’’ میری جان شب بخیر!‘‘ آپ کو یہ گیت آتے ہیں ؟ (رودابہ نفی میں سر ہلاتی ہے۔) داراب: گلچہر ! میرا خیال ہے کل صبح دن کی روشنی میں تمہاری سہیلی کی والدہ کا مکان تلاش کریں۔ اب ان مہربان خواتین کا شکریہ ادا کر کے چلتے ہیں۔ بارش کا زور کچھ کم ہورہا ہے ۔ (ٹھٹھک کر) میم آپ کے ہاں چینی نوادر کا بہت عمدہ ذخیرہ موجود ہے! ہومائے: (چونک کر، خوشی سے) میرے گریٹ گرینڈ فادر نے چائنا سے تجارت شروع کی تھی۔ ان کے اپنے جنک تھے سمندری جہاز داراب: ہاؤ انٹرسٹنگ ! ہومائے: (جواب اپنے متعلق بتانے کے لیے دفعتاً بہت بے چین نظر آتی ہے۔) ڈپریشن سے قبل اس سڑک کے متعدد بنگلے ہمارے خاندان کی ملکیت تھے۔ کرشن کے بعد سب بک گئے۔ چین سے ٹریڈ بھی ختم ہوگئی۔ داراب: اور آپ کے والدین؟ ہومائے: دونوںمر گئے۔ داراب: بہن بھائی ؟ رودابہ: وہ بھی مر گئے داراب: دوسرے رشتہ دار ؟ رودابہ : وہ بھی مر گئے داراب: اوہ آئی ایم سوری ہومائے: ٹھیک ہے ۔ اس کے متعلق تم کیا کرسکتے ہو۔ (اوپر چھت پرکھٹ کھٹ شروع ہوجاتی ہے۔) گلچہر: (چائے کی پیالی ختم کر کے داراب سے ) اجازت لیں ؟ رودابہ: نہیں نہیں ابھی بیٹھو ڈنر کھا کر جانا داراب: میم شکریہ لیکن بہت رات ہوجائے گی۔ باہر ٹیکسی منتظر ہے۔ رودابہ: ٹیکسی رخصت کردو۔ ابھی ہوشنگ آنے والا ہے۔ تم کو تمہارے ہوٹل پہنچا آئے گا۔ سانتا کروز یہاں سے زیادہ دور نہیں۔ ہومائے: (چونک کر) ہمارے پاس ۳۸ء ماڈل کی پیکارڈ ہے۔ پہلے میں اسے چلایا کرتی تھی فرّاٹے سے ویک اینڈ کے لیے پونا گرمیوں میں مہا بلیشور ماتھیران اب میرے گھٹنوں میں گٹھیا کا اثر ہوجاتا رہا ہے۔ پیکارڈ پندرہ برس سے موٹر خانے میں بند پڑی ہے ہوشنگ آجائے میں اس سے کہوں گی تم کو اسی میں تمہارے ہوٹل پہنچادے۔ داراب: (گھبرا کر) جی نہیں زحمت نہ کیجئے، ہم ٹیکسی پر ہی چلے جائیں گے۔ ہومائے: (یکلخت سکون سے) اچھا ۔ جو تمہاری مرضی۔ ہوشنگ بھی میری پیکارڈ چلانے پر راضی نہیں ہوتا، ٹیکسی پر آتاجاتا ہے۔ گلچہر: (اب ذرا اکتا کر) مسٹر ہوشنگ کب آئیں گے؟ (ککو کلاک میں سے پرندہ باہر نکل کر سریلی سیٹی بجاتا ہے۔) رودابہ: اب آتا ہی ہوگا۔ اسے تاش کی لت ہے۔ روزانہ پابندی سے ولنگڈن کلب جاتا ہے۔ پہلے ٹینس پھر کارڈز نو دس بجے تک یہاں آتاہے تم لوگ بمبئی میں کب تک ہو ؟ کسی شام ہوشنگ کے ساتھ ولنگڈن کلب ہو آؤ۔آج بھی نو دولتوں کے اس بد صورت نئے شہر میں اس کلب کا پرانا برٹش ماحول برقرار ہے۔ پرانی نسل کے چند وضع دار جنٹلمین اب بھی دستانے پہن کر چھڑی ہاتھ میں لے کر وہاں برج کھیلنے آتے ہیں۔ داراب: ہاؤ انٹرسٹنگ ! گلچہر: جیسے نیو انگلینڈ کے پرانے کنٹری کلب !! ہومائے: یو آر رائٹ میں بھی جنگ سے پہلے والدین کے ساتھ امریکہ گئی تھی۔ اس سے بھی کئی سال قبل ماما جب پہلی بار پاپا کے ساتھ امریکہ گئیں ہالی وڈ میں رڈولف ویلنٹینو نے اپنے ہاتھ سے ان کو اپنی تصویر بھی دی تھی دکھاؤں ؟ (اٹھتی ہے) گلچہر: مائی گوڈ ! رودابہ: اب وہ تصویر کہاں تلاش کروگی۔ چھوڑو ہومائے: (پھر بیٹھ جاتی ہے۔ اب داراب کو مخاطب کر کے) ہم دونوں بہنوں نے سوئٹرز لینڈ میں فنشنگ اسکول کیا۔ ہوشنگ نے تمہاری طرح اوکسفورڈ میں پڑھا تھا۔ داراب: میں کیمبرج میں ہوں۔ ہومائے: نیور مائنڈ اچھا ذرا میں کچن میں ہو آؤں ایکسکیوزمی (اٹھ کر بائیں دروازے سے باہر چلی جاتی ہے۔ رودابہ اس کے پیچھے پیچھے جاتی ہے۔ دریچے کے باہر طوفان بادو باراں کی گرج سمندر کا شور بڑھتا جارہا ہے۔ داراب اٹھ کر دریچے سے باہر جھانکتا ہے۔ پھر آہستہ سے) افوہ کتنا گھپ اندھیرا ہے۔ میں نے ایسی تاریک رات کبھی نہیں دیکھی۔ انڈین مونسون کی رات ! سمندر۔ بادل اور رات سب گھل مل کر ایک ہوگئے ہیں۔ (گلچہر ذرا خوف زدہ ہوکر داراب کے پاس جاکھڑی ہوتی ہے۔ احساس تحفظ کے لیے اس کے شانے پر ہاتھ رکھ دیتی ہے۔) گلچہر: داریوش ! داراب: (گھبرا کر) ارے ہماری کیب غائب ہوگئی ہے ؟ گلچہر: (کھڑکی سے باہر جھانک کر) نہیں نیچے پورٹیکو میں کھڑی تو ہے۔ کیا گھٹا ٹوپ اندھیرا ہے (ذرا توقف کے بعد) اس طرح قدیم شان دار جارجین مکان جنوبی اسٹیٹس میں بھی موجود ہیں۔ کوٹن پلانٹیشنز پر ہماری میزبان کہاں چلی گئیں؟ داراب: بے چاریاں ہمارے لیے ڈنر کا انتظام کرنے گئی ہیں۔ گلچہر: ڈیلائٹ فل اولڈ لیڈیز سوکیوٹ بالکل پھدکتی ہوئی چڑیاں معلوم ہوتی ہیں۔ گلچہر: (ندامت سے) آئی ایم سوری ہنی داراب: (سوچتی ہوئی آواز میں آہستہ آہستہ) انسانوں کی طرح نسلیں بھی بوڑھی ہوجاتی ہیں کیمبرج میں ایک مرتبہ میرے ایک انڈین پارسی دوست نے بتلایا تھاکہ اس وقت ساری دنیا میں پارسیوں کی تعداد السٹریٹڈ ویکلی آف انڈیا کی سرکولیشن سے ایک تہائی کم ہے۔ گلچہر: گڈ گوڈ! داراب: آج تیسرے پہر جب ہم لوگ سیر کرتے مالا بارہل کی ڈھلوان پر سے آرہے تھے۔ راستے میں ٹیکسی ڈرائیور نے ایک گھنے سر سبز جنگل کی طرف اشارہ کرکے بتایا تھا کہ اس میں پارسی لوگ کا دخمہ ہے یاد ہے ؟ گلچہر: ہاں داراب: اس وقت مجھے ایک خیال آیا پسار گارد پرسی پولس ۔ طاق کسریٰ اور آخر میں فقط مالا بارہل بمبئی کا دخمہ لارڈ! واٹ این اینٹی کلائمکس! گلچہر: ہاؤئیڈ داراب: نہیں رنج نہ کرو ہم تو زندہ ہیں اور ہماری قدیم تہذیب کے خالق یہ غیر معمولی لوگ بھی باقی رہیں گے۔ (بارش دفعتاً تھم جاتی ہے۔ دریچے کے باہر مدھم سی دودھیا روشنی آہستہ آہستہ تیز ہوتی ہے۔) داراب: گلچہر دیکھو بادل ذرا سے چھٹے اور چاند نکل آیا ماہ کامل۔ سامنے والے بنگلے کے پیچھے بادلوں میں سے نمودار ہوتا کتنا فسوں خیز معلوم ہورہا ہے۔ بالکل جیسے کانسٹبل کی ایک پینٹنگ کبھی یہ جگہ بے حد خوب صورت رہی ہوگی۔ گلچہر: ٹیکسی ڈرائیور کہہ رہا تھا صرف دس برس پہلے تک سارے پالی ہل پر انتہائی پکچریسک بنگلے موجود تھے۔ اب سب غائب ہوتے جارہے ہیں۔ انہیں گرا کر ان کی جگہ اسکائی اسکریپر بنا دیئے گئے داراب! میں امریکہ سے ہندوستان اسکائی اسکریپر دیکھنے تو نہیں آئی۔ کل ہی چلو بمبئی سے۔ داراب: ڈارلنگ ہم لوگ اصل ہندوستان کی سیر کے لیے پرسوں صبح سویرے یہاں سے روانہ ہورہے ہیں۔ جے پور۔ آگرہ۔ دلّی۔ کھجورا ہو دی ورکس! اکتاؤ نہیں (باہر مینھ پھر برسنے لگتا ہے۔ ہومائے اور رودابہ دو کشتیاں اٹھائے کمرے میں واپس آتی ہیں۔ کشتیاں جن میں ڈھکے ہوئے ڈونگے چنے ہیں ڈائننگ ٹیبل پر رکھ کر اپنی اپنی جگہ واپس آ بیٹھتی ہیں۔ داراب اور گلچہر دریچے سے ہٹ کر صوفے کی طرف آتے ہیں۔ ہومائے اپنے ہاتھوں کو دھیان سے دیکھ رہی ہے۔) داراب: ماد موزیل آپ دونوں کے ہاتھ کتنے خوب صورت ہیں۔ ارسٹو کریٹک چھوٹے چھوٹے ہاتھ جنہوں نے کبھی کام نہیں کیا۔ سوائے پیانو بجانے اور کشیدہ کاری کے ! (دونوں بہنیں تشکر آمیز نگاہوں سے داراب کاظم زادہ کو دیکھتی ہیں۔) ہومائے : (ذرا بھرّائی ہوئی آواز میں) پیارے نوجوان آدمی تم بہت مہربان ہو اوربہت مہذب لیکن ہمارے بٹلر کک، میڈ، سب کب کے رخصت ہوئے۔ عرصے سے ہم دونوں خود ہی کھانا پکاتے ہیں۔ خود گھر کا سارا کام کرتے ہیں۔ داراب: (خلوص سے) اب ہمارے لیے مزید تکلیف نہ اٹھائیے ۔ ہم اپنے ہوٹل واپس جاکر ہومائے: نہیں نہیں ہوشنگ آنے والا ہے ہم سب کے ساتھ ڈنر میں شریک ہو پلیز ! داراب: بہت خوب شکریہ (کمرے میں ٹہل ٹہل کر سامان آرائش دیکھنے لگتا ہے۔ پھر سر اور شیر اور لیڈی جنک والا کی روغنی اکیڈمی تصاویر کے سامنے جاکھڑا ہوتا ہے۔) ہومائے: (فخر سے ) ہمارے پاپا اور ماما ! (رومال سے آنکھیں خشک کرتی ہے) داراب: جی ہاں آپ نے بتایا تھا۔ (بیٹھ جاتا ہے) ہومائے: دی ایئر نائنٹین تھرٹی فور میں جب پاپا دیوالیہ ہوئے، اسی کمرے میں بھری برسات کی ایک ایسی ہی اندھیری رات انہوں نے تولیہ سر پر لٹیغ کر اپنی کنپٹی پر پستول چلا دیا تھا۔ (گلچہر خفیف سالرز کرداراب کو دیکھتی ہے) کچھ عرصے بعد ماما شدت غم سے چل بسیں دستور جمشید جی ہمارے فیملی پریسٹ نے ہمیں سمجھایا روؤ مت باؤدخت نسخ میں لکھا ہے : ’’ خدا اور اس کے پیغمبر ۱؎(حضرت زرتشت) کا ارشاد ہے کہ مرنے والے کی موت پر رونا گناہ ہے۔ جب مرنے والا عالم نزع میں ہوتا ہے دیواستاگ واد اس کی روح قبض کرنے آتا ہے بالا روانے کے کاؤس جس نے آسمان پر پرواز کرنے کی کوشش کی تھی۔ دیواستاگ واد کے پنجے سے نہ بچا نہ افرا سیاب شاہِ توران جس نے موت سے بھاگنے کی سعی میں سمندر کی تہہ میں آہنی محل بنوایا تھا ‘‘ ماما کی لاش کے لیے زمین پر بستر بچھایا گیا۔ سروش باج کی تلاوت ہوئی سگ وید کروائی گئی۔ کفن پہنایا گیا دستور لوگ یشت گاہاں کے لیے تیار ہوئے دخمے میں میت چڑھا کر دروازہ مقفل کیا گیا پس ماندگان نے بعد وضو نماز دخمہ ادا کی تین رات تک ہمارے گھر میں اور دخمے کے نزدیک چراغ جلا۔ جانتے ہو ؟ اگر ان تین راتوںمیں اوستانہ پڑھی جائے تو سروش۵؎ رواںکی مدد نہیں کرتا رواں کے لیے پہلی تین راتیں بہت بھاری ہیں جو اسے نو ہزار راتیں معلوم ہوتی ہیں انبوہ در انبوہ دیو آکر اسے ڈراتے ہیں۔ لیکن ان ہی تین راتوں میں سروش پُل۶؎ پر اس کی رہبری کرتا ہے نیک رواں کو امیتا سپند پل چنوات پر سے گزار لے جاتے ہیں۔ مقدس ارواح اور فردوس کی حوریں پُل کے سرے پر زر مایہ روغنا۷؎سے اس کا خیر مقدم کرتی ہیں۔ وہ تا قیامت مسرور رہتی ہے۔ چوتھے روز طلوع آفتاب سے قبل آفرنگاںؔ کی تلاوت کی گئی تاکہ رواںؔ برزخ میں سے نکل جائے۔ دستور آدھی رات کو آکر گھر کی دہلیز پر کھڑے ہو کے پس ماندگان کو اطلاع دیتے ہیں اب متوفی کی رواں فلاں مقام پر ہے اب فلاں جگہ پہنچ چکی ہے پاپا اور ماما کے لیے بھی انہوں نے یہی کیا داراب—! مجھےیقین ہے پایا اور ماما کی روحیں اب فردوس میں موجود ہوں گی— رومال سے پلکیں خشک کرتی ہے) داراب: (چند لمحوں بعد، گہری آواز میں) مجھے بھی یقین ہے ماوموزیل۔ (خاموشی کا مختصر وقفہ معاً چھت پر کھٹ کھٹ کھٹ از سرِ نو شروع ہوجاتی ہے۔ دونوں ایرانی مہمان گھبرا کر اوپر دیکھتے ہیں۔) گلچہر: (کھنکار کر) معاف کیجئے گا میم کیا بالائی منزل پر کرائے دار رہتے ہیں؟ (دونوں بہنیں متوحش ہوکر ایک دوسرے پر نظر ڈالتی ہیں۔) ہومائے: (رودابہ سے) انہیں بتلا دوں؟ (اسٹیج کے باہر ونگ میں کسی کے زینہ اترنے کی آواز کھٹ کھٹ کھٹ دائیں دروازے میں ایک بے حد ضعیف پارسن آسیب کے مانند نمودار ہوتی ہے۔ سفید لیس کا بلاؤز، سفید ریشمی ساڑی جس کی سیاہ مخملیں بیل پر رنگ برنگے پھول بنے ہیں۔ ہیرے کا بروچ ۔ گوشوارے سچے موتیوں کی مالا جالی کے سفید دستانے ، ساٹن کے سبک سفید سینڈل ، دائیں ہاتھ میں رنگین پیراسول معلوم ہوتا ہے گویا سیدھی بکنگھم پیلیس کی گارڈن پارٹی سے واپس آرہی ہیں عمر تقریباً پچانوے سال ۔) ضعیفہ: (جھر جھری آواز میں) ہومائے ! رودابہ ! سروش کسی کی مدد نہیں کرتا نہ بہرام۸؎ یزد نہ خود اہر مزد اس دھوکے میں بھی نہ رہنا سمجھیں ؟ سب عالم برزخ ہی برزخ ہے۔ یا جہنم فردوس کہیں نہیں ہے سمجھیں ؟ باقی یہ کہ وہ پُل پر مہرِ داور کے سامنے پہنچ چکا ہے اور اب اس کا اور میرا مقدمہ مہرِ یزد کے سامنے پیش ہونے ہی والا ہے آدھی رات کو تمہیں یہ اطلاع دینے آئی ہوں گڈ نائٹ (ضعیفہ کھٹ کھٹ کھٹ چلتی اسٹیج پر سے گزرجاتی ہے گلچہر سہم کر داراب سے لپٹ گئی ہے رودابہ اور ہومائے بھونچکی بیٹھی ہیں۔ باہر ونگ میں سیڑھیاں چڑھنے کی آواز کمرے میں سناٹا) (سنبھل کر ) آئی ایم سوری یہ بے چاری ہماری دیوانی آنٹ فیروزہ ہیں سابق لیڈی فیروزہ ڈائمنڈکٹر اوپر کی منزل پر رہتی ہیں بالکل تنہا دماغ چل گیا ہے لیکن پچانوے سال کی عمر میں کیا قابلِ رشک صحت ہے سارے وقت پیرا سول کی نوک سے فرش کھٹکھٹایاکرتی ہیں چوبی چھت ہے اس وجہ سے آواز صاف آتی ہے ہمیں تنگ کرنا ان کااصل مقصد ہے ۔ (داراب اور گلچہر ایک دوسرے کا ہاتھ مضبوطی سے تھامے رہتے ہیں۔) ہومائے: میرا خیال ہے ہوشنگ کے آنے سے قبل تم دونوں کو بے چاری کریزی آنٹ فیروزہ کا قصہ سنا ہی دوں۔ رودابہ: ڈانٹ کر) نہیں ہومائے خاموش رہو ہومائے : ہرگز نہیں۔ ضرور سناؤں گی (داراب اور گلچہر اٹھ کھڑے ہوتے ہیں اور تیزی سے دروازے کی جانب بڑھتے ہیں۔ ہومائے لپک کر داراب کا بازو پکڑ لیتی ہے اور غیر معمولی طاقت سے دونوں نوجوانوں کو ڈھکیلتی دریچے کے پاس لے جاتی ہے۔) وہ سامنے جلا ہوا کھنڈر دیکھتے ہو ؟ املتاس کے ادھر ؟ داراب: (ہکلا کر) جی ہاں ہومائے: یہ لیڈی فیروزہ کا مکان تھا۔ (داراب عادتاً ’’ ہاؤ انٹرسٹنگ‘‘ کہنا چاہتا ہے مگر سہم کر رک جاتا ہے ) آنٹ فیروزہ ہماری والدہ کی دور کی رشتے دار تھیں۔ امیر کبیر ماں باپ کی اکلوتی دی ایئرنائنٹین ناٹ فائیو میں جب اپنے سوئیس اسکول سے واپس آئیں یوروپ سے ان کی شادی سر فریدوں جی ڈائمنڈ کٹر سے کردی گئی۔ سرفریدوں بلجیم سے ہیروں کی تجارت کرتے تھے۔ رودابہ : شادی کے اٹھارہ انیس سال بعد وہ مر گئے لیڈی فیروزہ ڈائمنڈکٹر ایک کروڑ پتی لا ولد بیوہ بن گئیں۔ ہومائے: ہوشنگ سروشیار مرزا میرا لڑکپن کا دوست تھا۔ مگر اس کے ماں باپ معمولی لوگ تھے۔ باپ ایک بنک میں ہیڈ کلرک سرارد شیر جنک والا کی لڑکی سے اس کی شادی ناممکن وہ ہمارے تعلیمی ٹرسٹ سے وظیفہ حاصل کر کے پڑھنے کے لیے ولایت چلا گیا تاکہ واپس آکر کچھ بن سکے اور مجھے بیاہ لے جائے۔ اس دوران میں ڈپریشن ہوا پا پا ما ما مرے ہمارا اپنا گھر تباہ ہوگیا۔ دی ایئر نائنٹین تھرٹی ایٹ میں ہوشنگ ولایت سے لوٹا مگر قسمت خراب تھی حسب دلخواہ ملازمت نہیں ملی ۔ تین سال بے کار رہا ہومائے : تب ایک شام اسی کھڑکی میںکھڑے ہو کر اس نے مجھ سے کہا ’’ ہومائے اجازت دوکہ میں لیڈی فیروزہ ڈائمنڈکٹر سے شادی کرلوں۔ بڑھیا بیمار رہتی ہے۔ چند سال میں لڑھک جائے گی۔ پھر ہم تم اپنا گھر بسالیں گے اس وقت تم اور ہم دونوں افلاس کے شکار ہیں۔ اور اپنی مالی پریشانیوں سے چھٹکارا پانے کا یہ واحد اور سہل ترین نسخہ ہے ‘‘ مجھے اپنے کانوں پر یقین نہ آیا اور میں گم سم رہ گئی۔ وہ میرے جواب کا انتظار کیے بغیر زینہ اتر کر پور ٹیکو سے نکلا اورلیڈی ڈائمنڈکٹر کے بنگلے کی سمت روانہ ہوگیا۔ رودابہ: ٹرف کلب میں دعوت ہوئی۔ دستوروں نے مقدس منتر پڑھ کر دونوںکو ایک دوسرے کا کتخد۹؎ اور کد بانو۱۰؎ بنا دیا اور وہ ہمارا ’’ انکل ہوشنگ‘‘ بن گیا آنٹ فیروزہ خوشی سے پھولی نہ سمائیں اس عمر میں ایسا خوب صورت نوجوان شوہر مل گیا۔ ناقابل یقین خوش نصیبی ہومائے: بنام یزد۱۱؎ ! ہوشنگ کتنا شکیل اور طرح دار تھا اب ہم سب نے مل کر آنٹ فیروزہ کے انتقال کا انتظار شروع کیا شادی کے وقت ان کی عمر ساٹھ سے اوپر تھی گلچہرا اس وقت میں تمہارے ہی برابر رہی ہوں گی اور ہوشنگ بالکل تمہارے داراب جیسا تھا ! (گلچہر اور داراب لرز کر ایک دوسرے کا ہاتھ زیادہ مضبوطی سے تھام لیتے ہیں۔) رودابہ: لیکن آنٹ فیروزہ جیتی ہی چلی گئیں پینسٹھ سال، ستّر سال، اسّی سال اور بے چارہ ہوشنگ وفادار ملازم کی طرح خدمت میں حاضر آنٹ فیروزہ کا حکم تھا وہ چوری چھپے بھی ہم سے نہ ملے۔ ہمارے اور اس کے پیچھے پرائیویٹ جاسوس لگا رکھتے تھے اور خبردار کردیا تھا کہ اگر ہومائے سے ملتا پایا گیا تو وہ اپنی ساری دولت اس کے بجائے کسی خیراتی ادارے کو دے جائیں گی ہومائے: تب عاجز آکر بے چارے ہوشنگ نے اپنی قسمت سے انتقام لینا شروع کیا وہ آنٹ فیروزہ کا روپیہ بے دردی سے اڑانے لگا ریس کورس جوا شراب سٹہ وہ اسے بھاری بھاری چیک کاٹ کر دیا کیں تاکہ خوش رہے۔ رودابہ: جب آنٹ فیروزہ اکّیاسی کی ہو کر بیاسی میںلگیں ہوشنگ ان کو تقریباً کنگال کر چکا تھا۔ پھر اس نے آنٹ فیروزہ کی اکیاسیویں سال گرہ بڑی دھوم سے منائی۔ سامنے والے بنگلے میں زور دار پارٹی ہوئی کیک پر ا۸ کے بجائے ۱۸ موم بتیاںلگائی گئیں۔ شہر کا بہترین ڈانس بینڈ آیا۔ ہم دونوں بہنیں اسی کھڑکی میں سے نظارہ دیکھتے رہے۔ ہومائے: اچانک بنگلے میں سے مہیب شعلے بلند ہوئے۔ چاروں طرف شور مچ گیا آگ ! آگ !! کسی نے آکر کہا کہ برتھ ڈے کی ایک موم بتی سے اتفاقیہ آگ لگی۔ فائر انجن اتے آتے تین منزلہ بنگلہ جل کر خاک ہوگیا لیکن آنٹ فیروزہ تب بھی زندہ بچ گئیں آگ ہوشنگ ہی نے لگائی تھی۔ رودابہ: وہ بھی بچ گیا ۔ فوراً رات کے اندھیرے میں بھاگ نکلا روپوش ہوگیا ۔ لیکن ڈرائنگ روم کے ملبے میں پڑی دعوت میں آئے ہوئے کسی Gate Crasher گمنام اجنبی کی لاش کو آنٹ فیروزہ ہوشنگ سمجھیں ۔ اتفاق سے وہ بدقسمت اجنبی ہوشنگ کا ہم شکل تھا آنٹ فیروزہ نے فوراً ایک آرٹسٹ بلوا کر جلد از جلد اس کا ڈیتھ ماسک بنوایا پھر لاش کی آخری رسوم ادا کی گئیں اخباروں میں چھپا کہ مسٹر ہوشنگ سروشیار مرزا اس خوف ناک آتش زدگی میں نہایت ٹریجک طور سے جب وہ دھڑا دھڑ چلتے عالیشان ایوانِ نشست سے بھاگنے کی کوشش کر رہے تھے (اور میزبان خاتون اور سارے مہمان اور ملازم بخیریت نکلنے میں کامیاب رہے تھے۔) جلتے ہوئے مخملیں پردوں کے انبار میں پھنس کر جاں بحق تسلیم ہومائے: (انگلی اٹھا کر رازدارانہ انداز میں) لیکن مجھے اور روڈی کو اصلیت معلوم ہے۔ وہ خبر غلط تھی۔ دنیا کو دھوکا ہوا آنٹ فیروزہ کو دھوکا ہوا وہ اسی وہم میں مبتلاہیں کہ ہوشنگ اس خوف ناک رات جل کر بھسم ہوگیا۔ رودابہ: ان کا محل نما بنگلہ راکھ ہوچکا تھا اور ہم لوگوں کے سوا ان کا کوئی رشتہ دار زندہ نہ تھا ہوشنگ سے بیاہ کرنے کے بعد وہ پچھلے بیس برس سے ہم سے قطع تعلق کرچکی تھیں مگر اس نازک وقت میں ہم دونوں اظہار افسوس کے لیے سیڑھیاں اتر کر راکھ کے ڈھیر پر پہنچے وہ املتاس کے نیچے ایک ادھ جلی کرسی پر خاموش بیٹھی تھیں چاروں طرف ان کا آتش زدہ بیش قیمت سازو سامان بکھرا پڑا تھا ڈیتھ ماسک ان کی گود میں رکھا تھا اور اس وقت وہ تقدیر کی خوف ناک دیبی معلوم ہو رہی تھیں۔ ہومائے: لیکن آخری قہقہہ ہمارا تھا۔ ہم نے بحیثیت رشتہ دار ان سے درخواست کی کہ وہ ہمارے یہاں آجائیں۔ آنٹ فیروزہ اپنے تکبر اور نخوت کے لیے مشہور تھیں۔ انہوں نے مغرور شعلہ باز نگاہوں سے ہمیں دیکھا پھر ڈیتھ ماسک کی طرف اشارہ کر کے اپنی شاہانہ جھرجھری آواز میں آہستہ سے بولیں ‘‘ ہومائے رودابہ یہ بدنصیب مجھ سے چھٹکارا حاصل کرنے کی کوشش میں جس لمحے ’’ ہیپی برتھ ڈے‘‘ گاتے مہمانوں کی بھیڑ کے پیچھے چھپ کرموم بتی کی لو سے پردے کو آگ لگا رہا تھا میں نے اسے دیکھ لیا تھا مگر اب بھی اسے نجات نہیں ملی۔ اس کی روان نکلتے نکلتے اپنے پیچھے اپنے نقوش چھوڑ گئی ہے ‘‘ انہوں نے ڈیتھ ماسک اوپر اٹھایا پھر گود میں رکھ لیا اور خاموش ہوگئیں۔ رودابہ: اس کے بعد وہ مع اس ڈیتھ ماسک اور باقی ماندہ سامان چپ چاپ ہمارے یہاں دوسری منزل پرمنتقل ہوگئیں ہمارے ساتھ تعلقات حسب معمول منقطع ہر ماہ کی پہلی تاریخ کوکرائے کی رقم کا لفافہ دروازے کی دراز میں سے اندر سرکا دیتی ہیں ہومائے : کچھ عرصے بعد وہ موت کا چہرہ بھی ان کے بیڈ روم سے چوری ہوگیا وہ عبادت کے لیے آتش کدہ گئی ہوئی تھیں واپس آئیں تو چہرہ غائب ۔ اس کے بعد سے وہ بالکل باؤلی ہوچکی ہیں( زور سے ہنستی ہے) داراب! میرا ہوشنگ بہت چالاک ہے وہ بھیس بدل کر کولابہ میں مقیم ہے۔ اپنی شامیں ولنگڈن کلب میں گزارتا ہے سنیچر کی رات کو چپکے سے آکر ہمارے ساتھ کھانا کھاتا ہے اور پھر کولابہ واپس چلا جاتا ہے۔ آج سنیچر کی رات ہے (ککو کلاک کی چڑیا سیٹی بجاتی ہے کو کو ۔ کوکو۔ کوکو) لودہ آگیا۔ (ہومائے فوراً باہر جاتی ہے رودابہ پیانو کا اسٹول گھما کر تیزی سے ’’ ویڈنگ مارچ ‘‘ بجانا شروع کردیتی ہے۔ چند منٹ بعد ہومائے ایک وھیل چیر ڈھکیلتی کمرے میں داخل ہوتی ہے۔ کرسی پر ایک مومی پتلا سیاہ سوٹ پہنے بیٹھا ہے۔ اس کے سفید مومی ہاتھ دونوں گھٹنوں پر رکھے ہیں جیسے پہلے زمانے میں لوگ تصویر کھنچواتے وقت رکھتے تھے۔ پتلے کی گردن پر خوبرو آنجہانی ہوشنگ سروشیار مرزا کا ڈیتھ ماسک فٹ کردیا گیا ہے۔ مرحوم کا مرتے وقت کا استہزائیہ تبسم پلاسٹر آف پیرس میں خوف ناک انداز میں منجمد ہے۔) (خانم گلچہر اسفند یاری اور آغائے داراب کاظم زادہ دہشت زدہ ہوکر چیختے ہیں: یا علی! (دونوں اٹھ کر بھاگتے ہیں۔ بائیں دروازے سے سر پٹ باہر نکل جاتے ہیں۔ رودابہ پیانو کے پردوں پر سرجھکائے جوش و خروش سے ’’ ویڈنگ مارچ ‘‘ بجا رہی ہے۔ ہومائے پتلے کے گلے میں نیپکن باندھتی ہے۔ سائیڈ بورڈ پر رکھے شمع دان میں موم بتیاںجلانے کے بعد شمع دان ڈائننگ ٹیبل کے وسط میں لاکر رکھ دیتی ہے اور بجلی کی روشنی کا سوئچ آف کرتی ہے۔) ہومائے: (صوفے اور پیانو کی طرف سے پشت کیے پتلے کے سامنے گلاس رکھتے ہوئے) گلچہر۔ داراب ڈنراز سروڈ مجھے امریکنوں کا یہ رواج بہت پسند ہے ۔ موم بتیوں کی روشنی میں طعام شب اس قدر رومینٹک (رودابہ فوراً پیانو پر Faery waltz بجاناشروع کردیتی ہے ۔ ہومائے پُتلے کے سامنے ڈونگے چنتی ہے اب رودابہ Moonlight sonata بجانے میں مصروف ہے۔ چند منٹ بعد وہ اٹھ کر میز کی سمت آتی ہے۔ دونوں بہنیں آمنے سامنے کرسیوں پر بیٹھتی ہیں۔ بیچ میں پتلا اپنی وہیل چیر پر ذرا سا ترچھا ہوگیا ہے۔ تینوں کی پرچھائیاں شمعوں کی روشنی میں دیوار پر پھیل گئی ہیں۔) ہومائے اور رودابہ: سر جھکا کر ایک ساتھ دعائے طعام پڑھتی ہیں۔ اتا بزما میدے اہرمزد جس نے گاؤ اناج درختوں اور آب کی تخلیق کی ہر لقمے کے ساتھ خورداد۱۲؎ اورامرداد۱۳؎ کی برکت نازل ہو۔ اور یہ کھانا نوش۱۴؎ کی مانند ہو اور عقل اور ذہانت عطا کرے ۔ گنہ شکستہ صد ہزار بار ہومائے: (سر اٹھا کر صوفے کی طرف مڑتی ہے) داراب گلچہر آؤ ارے یہ دونوں کہاں چلے گئے۔ رودابہ: (چونک کر ) چلے گئے (رک کر) اب مجھے ان کے متعلق شبہہ ہو رہا ہے۔ آخر یہ دونوں تھے کون ہومائے: نیور مائنڈ کوئی پاگل لوگ تھے۔ کھانے کے لیے اتنا روکا اور اس آندھی اور طوفان میں نکل بھاگے کریزی فارنرز۔ رودابہ: ہاں آج کل پاگلوں کی دنیا میں کمی نہیں ۔ نہ جانے کیسے کیسے خبط الحواس آجاتے ہیں ہمارا وقت ضائع کرنے۔ (اچانک خوف ناک قہقہہ لگا کر) اچانک غائب بھوت تو نہیں تھے ؟ ہومائے: کریزی فارنرز پاگل خیر ہوشنگ ڈیر یہ سوپ لو۔ (چمچے سے سوپ نکال کر ڈیتھ ماسک کے ہونٹوں تک لے جاتی ہے۔ موت کا چہرہ اپنی لرزہ خیز منجملہ مسکراہٹ کے ساتھ بھیانک زاویئے سے پلیٹ پر جھک آتا ہے۔ باہر بارش اور طوفان بڑھتا جارہا ہے۔ بلیوں کے رونے کی آواز بجلی کی چمک ، سمندر کی گرج ۔ دریچے میں سے ہوا کا جھونکا اندر آتا ہے جس کی وجہ سے موم بتیاں جھلملا کر بجھ جاتی ہیں۔ اسٹیج پر اندھیرا چھا جاتا ہے۔ اس تاریکی میں ہومائے اور رودابہ باری باری چمچوں سے ڈیتھ ماسک کے منہ پر سوپ انڈیل رہی ہیں۔ (پردہ آہستہ آہستہ گرتا ہے) 