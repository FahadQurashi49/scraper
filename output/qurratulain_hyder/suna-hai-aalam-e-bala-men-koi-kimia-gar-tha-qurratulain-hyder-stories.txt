پھر شام کا اندھیرا چھا گیا۔ کسی دور دراز کی سرزمین سے، نہ جانے کہاں سے میرے کانوں میں ایک دبی ہوئی سی، چھپی ہوئی آواز آہستہ آہستہ گا رہی تھی: چمک تارے سے مانگی‘ چاند سے داغِ جگر مانگا اڑائی تیرگی تھوڑی سی شب کی زلفِ برہم سے تڑپ بجلی سے پائی، حورسے پاکیزگی پائی حرارت لی نفس ہائے مسیحِ ابن مریم سے ذرا سی پھر ربوبیت سے شانِ بے نیازی لی ملک سے عاجزی، افتادگی تقدیرِ شبنم سے خرامِ ناز پایا آفتابوں نے، ستاروں نے چٹک غنچوںنے پائی، داغ پائے لالہ زاروں نے کوئی وائلن کے مدھم سروں پہ یہ گیت گاتا رہا اور پھر بہت سی آوازیں‘ پیاری سی، جانی بوجھی سی‘ دور پہاڑوں پر سے اترتی، بادلوںمیں سے گزرتی ، چاند کی کرنوں پر ناچتی ہوئی بالکل میرے نزدیک آگئیں۔ میرے آس پاس پرانے نغمے بکھیرنے لگیں۔ میں چپ چاپ خاموش پڑی تھی۔ میں نے آنکھیں بندکر لینی چاہیں۔ میں نے سنا ، وائلن کے تار لرز اٹھے اورپھر ٹوٹ گئے۔ ’’ امینہ آپا!‘‘ ’’ ہوں۔‘‘ ’’ امینہ آپا، السلام علیکم ۔‘‘ ’’وعلیکم ‘‘ ’’ امینہ آپا، ایک بات سنیے‘‘ ’’ کیا ہے بھائی؟‘‘ ’’ افوہ ، بھئی امینہ آپا آپ تو لفٹ ہی نہیں دیتیں۔‘‘ ’’ ارے بھئی کیا کروں تمہارا۔‘‘ ’’ باتیں کیجیے، ٹوفی کھائیے۔‘‘ ’’ ہم۔ ‘‘ ’’ امینہ آپا، ہوائی جہاز میں بیٹھئے گا؟‘‘ ’’ خدا کے لیے آصف میری جان پر رحم کرو۔‘‘ ’’امینہ آپا واقعی اتنا بہترین فلائنگ فورٹرس آپ کے لیے کینیڈا سے لایا ہوں۔‘‘ ’’ آ صف اُل لو ‘‘ یہ میری آواز تھی۔ امینہ آپا انتہائی بے زاری اور فلسفے کے عالم میں صوفے پر اکڑوں بیٹھی ’’ ہندوستان کا غذائی بحران‘‘ پڑھنے میں مشغول تھیں۔ آصف نے مظلومیت کے ساتھ مجھے دیکھا۔ ’’ چلو مکینو سے تمہارا فلائنگ فورٹرس بنائیں گے میرا پیارا بچہ ‘‘ پھر ہم اندھیرا پڑنے تک ڈریسنگ روم کے دریچے میں بیٹھے مکینو سے طیاروں کے ماڈل بناتے رہے۔ ’’ امینہ آپا اب تک ایسی ہی ہیں۔‘‘ ’’ تو کیا تمہارے داغِ مفارقت دے جانے کے غم میں تبدیل ہوجاتیں؟‘‘ ’’ بہت اونچی جاتی ہیں بھئی ہندوستان کا غذائی بحران وہ کیا ہوتاہے شاہ رخ؟‘‘ ’’ ڈیش اِٹ مجھے نہیں معلوم اللہ ، کون عظیم الشان چغد ان سے شادی کرے گا؟‘‘ ’’ فوہ بہترین امریکی سگریٹ ہیں پیوگی؟‘‘ ’’ چپ امینہ آپا نے دیکھ لیا تو کان پکڑ کر گھر سے باہرنکال دیں گی۔‘‘ ’’ بور ‘‘ پھر یہ آوازیں بھیگی رات کی ہواؤں کے ساتھ ناچتی ہوئی بہت دور ہوگئیں۔ میں نے سونے کی کوشش کی۔ میری آنکھوں کے آگے خواب کا دھندلکا پھیلتا چلا گیا۔ سرو کے درختوں کے پیچھے سے چاند آہستہ آہستہ طلوع ہو رہا تھا۔ وہ بالکل معمولی اور ہمیشہ کی سی ذرا سنہری رات تھی۔ ہم اسی روز 18 ۔ وارث روڈ سے شفٹ کر کے اس لین والی کوٹھی میں آئے تھے۔ اس رات ہم اپنے کمرے سجانے اور سامان ٹھیک کرنے کے بعد تھک اور اکتا کر کھانے کے انتظار میں ڈرائنگ روم کے فرش پر لوٹ لگا رہے تھے۔ عثمان ایک نیا ریکارڈ خرید کر لایا تھا اور اسے پچیسویں مرتبہ بجا رہا تھا۔ مجھے اب تک یاد ہے کہ وہ ملکہ پکھراج کا ریکارڈ تھا: ’’ جاگیں تمام رات، جگائیں تمام رات۔‘‘ ملکہ پکھراج کی آواز پر ہم بہن بھائیوں کی قوم بالاتفاق مرتی تھی۔ عثمان جماہیاں لے رہا تھا۔ صبیحہ کچھ پڑھ رہی تھی اورمیں کشنوں پر کہنیاں ٹیکے اور پیر اوپر کو اٹھائے قالین پر لیٹی لیٹی بور ہو رہی تھی۔ اور اس وقت سامنے کے برآمدے کے اندھیرے میں کچھ اجنبی سے بوٹوں کی چاپ سنائی دی اور ایک ہلکی سی سیٹی بجی ’’ ہلو کوئی ہے‘‘ اور جیسے سمندر کی موجوں کے ترنم کے ساتھ ریوڈی کوٹن کے آرکیسٹرا کی دھن گونج اٹھی۔ ’’ اب اس وقت کون ہوسکتا ہے؟‘‘ عثمان نے ایک طویل جما ہی لے کر ریڈیو گرام کاپٹ زور سے بند کردیا اورکھڑکی میں سے باہر جھانک کر دیکھا۔ ’’ وہی ہوگا کر پا رام کا آدمی انکم ٹیکس کے قصے والا ‘‘ میں نے رائے ظاہر کی اور انتہائی بوریت (Boredome) کے احساس سے نڈھال ہو کر کروٹ بدل لی۔ ’’ ہلو ارے بھئی کوئی ہے اندر۔‘‘ باہر سے پھر آواز آئی۔ ’’ یہ کرپا رام کا چپراسی قطعی نہیں ہوسکتا۔ اس کی توکچھ چارلس بوائر کی سی آواز ہے۔‘‘ صبیحہ کے کان کھڑے ہوگئے۔ ’’ ڈوب جاؤ تم خدا کرے۔‘‘ میں اور بھی زیادہ بور ہوکر صبیحہ کو کھا جانے کے مسئلے پر غور کرنے لگی۔ باہر اندھیرے میں عثمان اور اس آدھی رات کے ملاقاتی کے درمیان انتہائی اخلاق اور تکلف میں ڈوبا ہوا مکالمہ بزبانِ انگریزی ہو رہا تھا۔ ’’ ہمارے یہاں اچانک بجلی فیل ہوگئی ہے۔ میں یہ معلوم کرنے آیا تھا کہ ساری لائن ہی بگڑ گئی ہے یا صرف ہمارے یہاں ہی خراب ہوئی ہے۔‘‘ ’’ ہمارے یہاں کی بجلی توبالکل ٹھیک ہے۔ آپ فیوز کے تار لے جائیں۔‘‘ پھر کچھ کھٹ پٹ کے بعد عثمان نے ہیٹ ریک کی دراز میں سے تاروں کا لچّھا نکال کر ہمسائے صاحب کی نذر کیا اور وہ بوٹوں کی چاپ برآمدے کی سیڑھیوں پر سے اتر کے روش کی بجری پر سے ہوتی ہوئی پھاٹک تک پہنچ کر لین کے اندھیرے میں گھو گئی۔ اگست کی رات کا نارنجی چاند سرو کے درختوں پر جھلملا رہا تھا۔ یہ آصف تھا آصف انور تمہیں یاد ہے زارہ ! میں نے ایک دفعہ تمہیں لاہور سے لکھا تھا کہ ہماری ایک بے حد دلچسپ خاندان سے دوستی ہوگئی ہے۔ ہمارے ہمسائے ہیں بے چارے۔ بالکل ہمارے sort کے لوگ۔ اب کی کرسمس میں تم دہرہ دون کے بجائے لاہور آجاؤ تو خوب enjoyکریں۔ ہم سب نے ماہ رخ کی ریاست تک بیل گاڑیوں پرجانے کی اسکیم بنائی ہے۔ یہ آصف کی تجویز تھی جسے ممّی آفت کہتی تھیں۔ ان ہی دنوں ماہ رخ کی نئی نئی شادی میڈیکل کالج کے ایک موٹے اوربے انتہا دلچسپ لڑکے سے ہوئی تھی اور اس نے ہم سب کو ہمسایوں سمیت اپنے گاؤں مدعو کیا تھا۔ اللہ وہ دن وہ راتیں! ہماری اور ان کی کوٹھیوں کے بیچ میں وارث روڈ کی آخری لین اور اس کے دونوں طرف باغ کی نیچی سی دیوار تھی۔ ہم اسی دیوار کو پھلانگ کر ایک دوسرے کے یہاں جایا کرتے تھے۔ اکثر جاڑوں کی دھوپ میں اپنی اپنی چھتوں پر بیٹھ کر گرامو فون بجانے کا مقابلہ رہتا۔ خطرے کے موقعوں پر ان بہن بھائیوں کو آئینے کی چمک کے ذریعے ایس۔ او۔ ایس کے پیغام بھیجے جاتے۔ یہ معلوم ہو کر کہ یہ لوگ بھی یو پی کے ہیں کس قدر خوشی ہوئی تھی۔ سب سے بڑی بہن ذکیہ، امینہ آپا کے ساتھ ایم۔ اے کر رہی تھیں۔ شکیلہ اور پروین صبیحہ کے ساتھ سیکرڈ ہارٹ میں تھیں۔ آصف صاحب ان کے اکلوتے بھائی تھے۔ سب کی آنکھوں کا تارا۔ متوقع تھے کہ ہم لوگ بھی انہیں آنکھ کا تارا سمجھ کر ہمیشہ ان کے fusses برداشت کریں گے۔ آپ ایف۔ سی۔ میں کیمسٹری میں ایم۔ ایس۔ سی فرما رہے تھے۔ پٹرول کے رنگ تبدیل کرنے کے تجربوں کے بے انتہا شوقین تھے۔ سیٹی کے ساتھ ساتھ وائلن بہترین بجاتے تھے۔ مغالطہ تھا کہ بے حد خوب صورت ہیں۔ گھر کی بزرگ خواتین اور بچوں سے دوستی کر لی تھی۔ کار اتنی تیز چلاتے تھے کہ ہمیشہ چالان ہوتا رہتا تھا۔ لاہور کے سارے چوراہوں کے پولس مین آپ سے اچھی طرح واقف تھے۔ مال پر پیدل جاتی ہوئی الٹراموڈرن لڑکیوں کوکار میں لفٹ دینے کے تجربوں کے بہت قائل تھے۔ مختصر یہ کہ انتہائی دلچسپ آدمی تھے۔ اور امینہ آپا ان کا یہ عالم کہ ہم سے تین چار سال پہلے کیا پیدا ہوئی تھیں کہ قیامت آگئی تھی۔ صبح سے شام تک ہم سب کو بوس کرنے پر مستعد ۔ بی ۔ اے انہوں نے علی گڑھ سے کیا تھا۔ ایم اے اور بی۔ ٹی کے لیے ہمارے یہاں آگئی تھیں اور ہماری جان کے لیے مستقل قسم کا کورٹ مارشل۔ مجھے وہ شام کتنی تفصیل سے اچھی طرح یاد ہے۔ جیسے یہ باتیں ابھی ابھی کل ہی ہوئی ہیں۔ سفید کشمیری اون کا گولا سلجھاتے ہوئے میں نے آواز میں رقت پیدا کر کے کہا تھا: ’’ امینہ آپا!‘‘ ’’ فرمائیے، کوئی نئی بات؟‘‘ ’’ امینہ آپا، پیاری آج شام کو اوپن ایر میں عذرا آپا کا رقص ہے۔‘‘ ’’ جی۔ شہر بھر کے سارے پروگرام آپ کو زبانی یاد ہوتے ہیں اور پلازا میں آج کون سا فلم ہو رہا ہے؟‘‘ ’’ امینہ آپا! ہنک ہوں ‘‘ ’’ ارشاد؟‘‘ ’’ امینہ آپا ہمیں لے چلو اودے شنکر اور عذرا آپا روز روز کہاں نظر آئیں گے بھلا ذکیہ باجی اورشکیلہ وکیلہ سب جارہی ہیں۔‘‘ ’’ آصف بھی ساتھ ہوگا۔‘‘ ’’ مجبوراً چلے گا۔ بے چارا۔ کار وہی ڈرائیو کرتا ہے ان کا ڈرائیور تو آج کل بیمار ہے۔‘‘ ’’ کوئی ضرورت نہیں۔‘‘ اور میں تقریباً روتے ہوئے جاکر اپنے ڈریسنگ روم کی کھڑکی میں اون سلجھانے میں مصروف ہوگئی۔ شام کا اندھیرا پھیلتا جارہا تھا۔ نیچے موٹر گیرج کی طرف جانے والی سڑک پر سے وہ آتا ہوا نظر آیا۔ کھڑکی کے پاس پہنچ کر ٹارچ کی روشنی تیزی سے چمکا کر اس نے آہستہ سے کہا: ’’ ہلو، جو لیٹ!‘‘ ’’ خوب معاف فرمائیے، میں کم از کم آپ کے ساتھ تو سیرینیڈ کرنے کو تیار نہیں ہوں۔‘‘ ’’ آہ اوہ وہ دیکھو سرو کے پیچھے سے چاند کس قدر اسٹائل سے جھانک رہا ہے۔‘‘ ’’ بلواؤں امینہ آپا کو !‘‘ ’’ پٹواؤگی!‘‘ اندر کمرے میں سے غرارے کی سرسراہٹ کی آواز سنائی دی۔ ’’ چپ، آگئیں امینہ آپا۔‘‘ میں ذرا اندھیرے میں جھک گئی۔ امینہ آپا شاید گیلری کی طرف جاچکی تھیں۔ وہ دیر تک نیچے کھڑا باتیںکرتا رہا۔ ’’ کیسی خالص ۱۲ بور ہیں تمہاری امینہ آپا۔‘‘ وہ بی۔ ایس۔ سی تک علی گڑھ میں پڑھ چکا تھا اس لیے ہم آپس کا ضروری تبادلۂ خیال وہیں کی زبان میں کرتے تھے۔ ’’ ۱۲ ۲۲ بلکہ آغا خانی بور ‘‘ میں نے اس کی رائے سے اتفاق کیا۔ اور پھر ہمیں زور کی ہنسی آگئی۔ سوچو تو، امینہ آپا آغا خانی بور ہیں! اور چاند کے سائے میں گیت گاتی ہوئی شامیں گزرتی چلی گئیں۔ پچھلی کوٹھی کے ہمارے کمرے کی سنگھار کمرے کی سمت والے سائڈ روم میں وائلن بجتا اور صبیحہ پڑھتے پڑھتے کتابوں پر سر رکھ کر آنکھیں بند کر لیتی۔ سرو اور چنار کے پتوں کی سرسراہٹ میں سے چھنتی ہوئی اس کے پسندیدہ گیتوں کی آواز خواب میں کہیں پریوں کے ملک سے آتی ہوئی معلوم ہوتی: ’’ سنا ہے عالم بالا میں کوئی کیمیا گر تھا۔‘‘ اور امینہ آپا جھنجلا کر تیزی سے ٹائپ کرنا شروع کردیتیں۔ ایک مرتبہ عثمان صاحب کیرم میں ہارتے ہارتے جوش میں آکر گانے لگے: ’’ ستارے جھلملا اٹھتے ہیں جب میں شب کو روتا ہوں۔‘‘ ’’ اوہو آپ شب کو روتے بھی ہیں۔ چچ چچ چچ ‘‘ آصف بولے۔ بے چارہ عثمان جھینپ گیا۔ ’’ وہ دیکھیے ، ستارے جھلملا رہے ہیں، اب آپ رونا شروع کر دیجئے۔‘‘ ہم سب اوپرکھلی چھت کی منڈیروں پربیٹھے تھے۔ ذکیہ باجی اور امینہ آپا ایک طرف کومڑی ہوئی کچھ اشتراکیت اور ہندوستان کے پوسٹ دار مسائل پر ہماری عقل و فہم سے بالا تر گفتگو کر رہی تھیں۔ ’’ آصف ! اگر تم اترانہ جاؤ تو تم سے کچھ نغمہ سرائی کی درخواست کی جائے۔‘‘ شکیلہ نے کہا۔ ’’ وعدہ کرتا ہوں قطعی نہیں اتراؤں گا۔ بے حد عمدہ موڈ ہو رہی ہے۔‘‘ اس نے جواب دیا۔ ’’ وہی عالم بالا والا ‘‘ صبیحہ نے کہا۔ ’’ وہ جو تم علی گڑھ کے کسی شاعر کے ترنم میں پڑھا کرتے ہو، وہی بھئی مغرب میں اک تارا چمکا۔‘‘ میں نے کہا۔ ’’ کیا کہیے مجھے کیا یاد آیا ؟ آپ تو سامنے تشریف رکھتی ہیں، مجھے اس وقت کیا خاک یاد آئے گا؟‘‘ ’’ شروع ہوئی اتراہٹ۔‘‘ پھر ہم دیر تک اس سے سنتے رہے: مغرب میں اک تارا چمکا کیا کہیے مجھے کیا یاد آیا جب شام کا پرچم لہرایا کیا کہیے مجھے کیا یاد آیا فضا خاموش تھی دورآسمان کی نیلگوں بلندیوں میں چند چھوٹے چھوٹے رو پہلے ستارے جگمگا کر دھندلکے میں کھو گئے۔ ’’ کیا سچ مچ یہ مدھم تارے ہماری قسمتوں کی اکیلی راہوں پر جھلملاتے ہیں۔‘‘ صبیحہ نے کچھ سوچتے ہوئے، آہستہ آہستہ، جیسے اپنے آپ سے پوچھا۔ ’’ اور کیا کتابوں میں جو لکھا ہے۔ شیرو کا ‘‘ آصف نے فوراً بڑی مستعدی سے ذرا عالمانہ انداز میں کہنا شروع کیا، ’’ قول ہے کہ …‘‘ وہ اس قدر Tom Boyish تھا اوربعض دفعہ حیرت ہوتی تھی کہ ایسے طفلانہ مزاج کا لڑکا بڑوں کے سامنے اور تکلف کی سوسائٹی میں کس طرح اتنا سنجیدہ بن جاتا ہے۔ ہم سب پھر چپ ہوگئے۔ خاموش رات اور کھلی ہوئی فضاؤں کی موسیقی میں خوابوں کی پریاں سرگوشیاں کر رہی تھیں: محبت زندگی محبت زندگی او بلند و برتر خدا وند! سیاہ افق کے قریب ایک بڑا سا روشن ستارہ ٹوٹ کر ایک لمبی سی چمکیلی لکیر بناتا ہوا اندھیرے میں غائب ہوگیا۔ ہم آسمان کو دیکھنے لگے۔ ’’ کوئی بڑا آدمی مرگیا۔‘‘ میں نے کہا۔ ’’ واقعی؟ امینہ آپا دی مہاتما گئے ۔‘‘ آصف نے ذرا اونچی آواز میں کہا۔ دوسرے لحظے میں ایک اور ننھا سا تارا ٹوٹا۔ ’’ ارے ان کے سیکرٹری بھی ‘‘ عثمان چلایا۔ اس رات بہت سے ستارے ٹوٹے اور ہم ساری باتیں چھوڑ چھاڑ کر آسمان کو دیکھتے رہے۔ اور جو ستارہ ٹوٹتا اس کے ساتھ کسی بڑے لیڈر کو چپکا دیتے۔ ’’ ساری درکنگ کمیٹی ہی سفر کر گئی۔‘‘ آخر میں آصف انتہائی رنجیدہ آواز میں بولے۔ امینہ آپا نے ہماری باتیں نہیں سنیں۔ ورنہ خیریت نہیں تھی۔ وہ بے حد مشغولیت سے ہمارے ایک سوشلسٹ قسم کے بھائی اور ذکیہ باجی کے ساتھ سیاسیات پر تبصرہ کر رہی تھیں: ’’ راجندربابو اور ڈاکٹر ذاکر حسین نے اس روز یہی کہا تھا۔‘‘ ’’ وردھا سے لوٹتے میں شری چندر شیکھر جی نے مجھے بھی یہی بتایا تھا کہ اکھنڈ بھارتیہ گھاسیہ گیند بلا بھڑنت‘‘ سوشلسٹ بھائی نے کچھ کہنا شروع کیا۔ ذکیہ باجی بے حد عالمانہ اور مفکرانہ صورت بنائے ان کی طرف عقیدت کے ساتھ متوجہ تھیں۔ ’’ اب یہاں سے بھاگنا چاہیے۔‘‘ آصف نے چپکے سے کہا ۔ اور ہم سب ان سیاست دانوں کو وہیں چھت پر ہندوستان کی قسمت کا فیصلہ کرتے چھوڑ کر منڈیروں پر سے چھلانگتے ہوئے نیچے اتر آئے۔ دوسرے روز صبح کی چاء کی میز پر انہیں سوشلسٹ بھائی نے، جو تین چار دن سے بمبئی سے ہمارے یہاں آئے ہوئے تھے اپنی سیاہ فریم کی عینک میں سے، جو ان کی لمبی سی ناک پر بے حد انٹلک چوئل انداز سے رکھی تھی، غور سے دیکھا۔ وہ مستقل تین روز سے خاموش قسم کا پروپیگنڈا کر رہے تھے کہ ہم لڑکیاں ان سے وہ سب کتابیں اور پمفلٹ خرید لیں جو ان کے زبردست چرمی بیگ میں بند ہمارے ذہنوں کی سیاسی تربیت کا انتظار کر رہے تھے۔ ’’ شاہ رخ آپا، اکھنڈ بھارتیہ گھاسیہ گیند بلا بھڑنت ‘‘ عثمان نے چاء دانی میری طرف دھکیلتے ہوئے چپکے سے کہا۔ مجھے اور صبیحہ کو زور کی ہنسی آگئی۔ امینہ آپا نے عثمان کی بات سن کر ہمیں ہنستے ہوئے دیکھ لیا تھا۔ انہوں نے ہم پر کھا جانے والی نظریں ڈالیں اور چائے بنانے میں ممی کی مدد کرنے لگیں۔ وہ ہمیں سدھارنے کی طرف سے بالکل نا امید ہوچکی تھیں۔ غسل خانے میں چھوٹا عارف نہاتے ہوئے زور زور سے گارہا تھا: ’’ مغرب میں اک تارا چمکا مغرب میں اک تارا چمکا ‘‘ اور سوشلسٹ بھائی جلدی جلدی سنترہ کھانے میں مصروف ہوگئے۔ دوپہر کو ڈرائنگ روم کے فرش پر امینہ آپا اور ان کی رفیقوں کی ایک میٹنگ ہو رہی تھی جو سوشلسٹ بھائی کے بمبئی سے آنے کے اعزاز میں منعقد کی گئی تھی۔ ہم نے شیشوں میں سے جھانک کر دیکھا۔ کس قدر اسٹائل سے وہ سوشلسٹ بھائی پائپ کادھواں اڑا رہے تھے۔ اسی وقت آصف سیٹی بجاتا ہوا آنکلا: ’’ یا اللہ! کیسی کیسی مخلوق تم نے نمونتہً اپنے یہاں جمع کر رکھی ہے۔‘‘ اس نے گھبرا کر کہا۔ ’’ چپ، جانتے ہو سوشلسٹ بھائی صبیحہ سے شادی کرنے کی فکر میں ہیں۔‘‘ میں نے بتایا اور آصف کا ہارٹ فیل ہوتے ہوتے رہ گیا۔ شام کو بے حد تفصیلاً اپنے دوستوں کو ہم نے اس میٹنگ کی کارروائی کی رپورٹ سنائی کہ ہمارے گھر پر ہندوستان کی کیسی کیسی مقتدر اور اعلیٰ و ارفع ہستیاں آتی ہیں۔ آصف نے پوچھا: ’’ کیا واقعی سوشلسٹ بھائی والی بات سچ ہے؟ ‘‘ اور کیا۔ تم کو کم از کم ڈویل تو لڑنا ہی پڑے گا۔‘‘ ’’ اور کون کون لوگ تھے یہ ۔‘‘ ’’ تم سب سے باری باری ڈویل لڑلو۔‘‘ ’’ کو ایک بارمیں نے بھی دیکھا تھا۔ ذکیہ باجی! خدا کی قسم یہ لمبی داڑھی۔‘‘ عارف نے اپنی معلومات سے اضافہ کرنا چاہا۔ ’’ اور ایک صاحب ہیں، امینہ آپا کے خاص رفیق ، جن کے ساتھ وہ لکھنؤ میں پربھات پھیریوں کے گیت لکھا کرتی تھیں۔ وہ یوں اچک اچک کر چلتے ہیں۔ ‘‘ عثمان نے باقاعدہ demonstrate کر کے بتایا۔ ’’ لکھنؤ میں ریڈیو اسٹیشن پر میں نے سلام صاحب کو دیکھا تھا۔ اس قدر بس کیا بتاؤں جو لڑکی فی البدیہہ ان کو نظرآتی ہے اس پر ایک نظم لکھ ڈالتے ہیں۔‘‘ صبیحہ صاحبہ نے ارشاد کیا تاکہ آصف اور جلے۔ ’’ فی البدیہہ نظر آتی ہے؟ ذرا اپنی اُردو پر غور کیجئے۔‘‘ میں نے جل کر آصف کی حمایت میں کچھ اور کہنا چاہا لیکن پیچھے سے شکیلہ کی آواز آئی: ’’ ارے خرگوشو! امینہ آپا ادھر آرہی ہیں۔ اپنی برادری والوں کے متعلق ایسی باتیں کرتے پایا تو جان کی خیرنہیں۔‘‘ امینہ آپا اور سوشلسٹ بھائی پائپ کا دھواں اڑاتے، ہاتھ میں تین چار تمباکو کے ڈبّے سنبھالے واقعی لان کی طرف چلے آرہے تھے۔ ہم سب بھیگی بلّیوں کی طرح ادھر ادھر بھاگ گئے۔ کچھ عرصہ بعد سوشلسٹ بھائی بمبئی واپس چلے گئے۔ بارشوں کا موسم شروع ہوچکا تھا۔ مارہ رخ کے شوہر کی جب میڈیکل کالج میں چھٹیاں ہوئیں تو وہ چند روز کے لیے اپنی سسرال کے گاؤں سے ہمارے یہاں آگئے۔ بڑے انتظام سے آصف سے اس کا پہلی بار تعارف کرایا گیا۔ اس کے گیچو سے شوہر صاحب، جو ڈاکٹری کے پانچویں سال میں پڑھتے تھے‘ بے حد جلے کہ کیسے اسمارٹ اور شان دار لڑکے سے ان لوگوں کی دوستی ہوئی ہے۔ ماہ رخ کے آنے پر ہم نے بہت سے پروگرام بنائے تھے لیکن مستقل بارش ہونے لگی اور ہم کوئی ایکٹی وٹی نہ کرپائے۔ اس روز صبح جب میں کالج جانے کے لیے موٹر خانے سے سائیکل نکالنے کے لیے گئی تو ہمارے ٹماٹر یا چقندر جیسی شکل والے کشمیری چپراسی نے اپنی سرخ لمبی لمبی مونچھیں بے حد مفکرانہ انداز میں ہلا کر کہا: ’’ بی بی جی آج تو کچھ برسات کا ارادہ ہو رہا ہے، مدرسے مت جاؤ۔‘‘ میں چڑ گئی۔ اندر ماہ رخ پچاس مرتبہ کہہ چکی تھی کہ ’’ تم کو آج کالج قطعی نہیں جانا چاہیے، برج کھیلیں گے ، نئے ریکارڈ بجائیں گے اور آصف کو بلا کر باتیں کریں گے۔‘‘ میں نے تقریباً چلّا کر کہا: ’’ علی جو ! تم سیدھے میری سائیکل نکال کر صاف کرو۔ سمجھے۔ میں ضرور جاؤں گی کالج۔‘‘ ’’ ضرور جاؤ ۔ اور جو وہاں پہنچ کر معلوم ہوا کہ آج رینی ڈے کی چھٹی ہے تو محترمہ بھیگتی ہوئی تشریف لے آئیے گا۔ اترا ہی گئیں بالکل ۔‘‘ صبیحہ نے ڈریسنگ روم کی کھڑکی میں سے جھانک کر کہا۔ ’’ بی بی، صاحب آتے ہی ہوں گے۔ میں موٹر پر آپ کو پہنچا دوں گا۔‘‘ علی جو نے پھر مونچھیں ہلائیں۔ میں نے کچھ جواب نہیں دیا اور اس کے ہاتھ سے سائیکل لے کر تیزی سے نکل کر سڑک پر آگئی۔ اُسی وقت آصف اپنے پھاٹک سے باہر نکلا تھا۔ مجھے دیکھ کر اس نے اپنی سائیکل میرے ساتھ ساتھ کردی۔ یہ پہلا موقع تھا کہ گھر کے باہر ہمارا ساتھ ہوا تھا۔ ’’ ہلو آپ کی تھوتھنی کیوں چڑھی ہوئی ہے؟‘‘ ’’ آپ سے مطلب ؟‘‘ ’’ اوہو تو گویا آپ خفگی فرما رہی ہیں۔ جرم! کیا سوشلسٹ بھائی آپ کے لیے بھی پیغام دے گئے ہیں؟‘‘ میں نے کوئی جواب نہ دیا۔ دونوں سائیکلیں برابر چلتی رہیں۔ وارث روڈ بالکل خاموش اور بھیگی بھیگی پڑی تھی۔ سوکھے تالاب کے نزدیک کسی بدتمیز نے گا کر کہا: ’’اوئے ساون کے نظارے ہیں ‘‘اور غصے کے مارے میرا جی چاہا کہ بس مرجاؤں۔ ابھی ہم سڑک کے موڑ تک بھی نہ پہنچے تھے کہ بارش کا ایک زور دار ریلا آگیا۔ ’’ آخر تم جا کہاں رہی ہو بھئی؟‘‘ ’’ جہنم میں پھر تم بولے‘‘۔ اور میں نہ جانے کیوں جیل روڈ پر مڑ گئی۔ ابھی میں گھر سے بہت دور نہیں گئی تھی۔ درختوں کے جھنڈ میں سے اپنی کوٹھی کی چھت اب بھی نظر آرہی تھی لیکن واپس جاکر شکست کااعتراف کرنے کی ہمت نہ پڑی۔ ’’ شاہ رخ گھر واپس جاؤ۔ ‘‘ ’’ نہیں۔‘‘ ’’ کیا صبیحہ سے صبح صبح لڑائی ہوئی ہے؟‘‘ ’’ آپ کو کیوں اتنی میری فکر پڑی ہے۔ اپنا راستہ لیجیے آپ۔‘‘ ’’ اور تمہیں یوں بیچ منجدھار میں چھوڑ جاؤں۔‘‘ ’’ آپ میری حفاظت کا حق کب سے رکھتے ہیں؟‘‘ ’’ اچھا میں بتاؤں بہترین ترکیب۔ یہاں پہاڑی پر کسی سایہ دار درخت کے نیچے رک جاؤ اور جب بارش کم ہوجائے تو جاکر کہہ دینا کہ صرف ایک پیریڈ اٹنڈ کر کے آرہی ہوں۔‘‘ ’’ جی ہاں، اور آپ بھی اس درخت کے نیچے تشریف رکھیں۔ اس نازک خیالی کی داد دیتی ہوں۔‘‘ ’’ اچھا تو اسی طرح بارش میں سڑکوں کے چکر لگاتی رہیے۔ میرا کیا ہے، نمونیہ ہوگا، مرجاؤ گی۔‘‘ اس نے واقعی جل کرکہا اور اپنی سائیکل وارث روڈ کی طرف موڑ لی۔ ’’ مرجاؤ تم خود ‘‘ میں نے ذرا زور سے کہا۔ وہ کافی دور نکل گیا تھا۔ پھر میں نے سوچا کہ واقعی یوں لڑکوں کی طرح سڑکوں پر چکر لگانا کس قدر زبردست حماقت ہے۔ میں نے اس کے قریب پہنچ کر کہا: ’’ آصف!‘‘ وہ چپ رہا۔ ’’ آصف صلح کر لو۔‘‘ ’’ پھر لڑو گی؟‘’ ’’ نہیں۔‘‘ ’’ وعدہ فرمائیے۔‘‘ ’’ وعدہ تو نہیں لیکن کوشش ضرور کروں گی۔‘‘ میں نے اپنا پسندیدہ اور نہایت کار آمد جملہ دہرایا۔ ’’ گھر چلو واپس۔ ‘‘ اس نے حکم لگایا۔ میں نے اسی میں عافیت سمجھی کیوں کہ اچھی خاصی سردی محسوس ہونے لگی تھی۔ چنانچہ میں نے خاموشی سے اس کے ساتھ چلنا شروع کر دیا۔ ابھی ہم وارث روڈ کے موڑ پر ہی تھے کہ کیا نظر آیا کہ چلی آرہی ہیں امینہ آپا کار میں بیٹھی ہوئی زنّاٹے میں۔ ہمارے قریب پہنچ کر زور سے بریک لگا کے انہوں نے کار روک لی اور سائیکل پر بیٹھے بیٹھے میری روح فی الفور قفس عنصری سے عالم بالا کی طرف پرواز کر گئی۔ انہوں نے مجھے بالکل سالم کھاجانے والی نظروں سے دیکھا۔ ’’ آپا! میں کالج سے آرہی تھی کہ تو رستے میں دیکھیے بارش آگئی۔‘‘ میں نے اپنی آواز بے انتہا مری ہوئی پائی۔ ’’ اوہو، آپ کا کالج اب اتوار کے روز بھی کھلتا ہے۔‘‘ اور اس وقت مجھے یاد آیا کہ آج کم بخت اتوار تھا۔ بھیگی بلّی کی طرح میں بے چاری ان کے پاس جا بیٹھی۔ ڈرائیور نے سائیکل پیچھے باندھی اور ہم چل دیئے گھر کو۔ امینہ آپا نے اخلاقاً بھی آصف سے نہ کہا کہ تم بھی کار میں آ جاؤ۔ وہ بے چارا بھیگتا بھاگتا نہ جانے کدھر کو چلا گیا۔ گھر پہنچ کر اتنے زور کی ڈانٹ پلائی ہے امینہ آپا نے کہ لطف آگیا۔ اس سانحے کے بعد کچھ عرصے کے لیے آصف کے ساتھ برج اور کیرم موقوف‘ وائیلن، سیٹیاں، ٹارچ اور آئینے کی چمک کے ذریعہ ایس۔ او۔ ایس۔ کے پیغامات ملتوی اور مغرب میں جھلملاتے تاروں کے سارے رومان کا خاتمہ بالخیر ہوگیا۔ میڈیکل کالج جب کھلا تو ماہ رخ اپنی ریاست واپس چلی گئی۔ ایک روز ہم نے سنا کہ عارف ہماری بدمذاقی سے خفا ہو کر مری جارہا ہے۔ در اصل وہ ضروری کام کے لیے وہاں جارہا تھا۔ بہر حال ہم کو اس کا بے حد افسوس تھا کہ محض امینہ آپا کی وجہ سے کیسا اچھا اور دلچسپ دوست ہم سے ناراض ہوگیا۔ مری میں اس کے چچا رہتے تھے جن کی بھورے بالوں اور سبز آنکھوں والی خوب صورت لڑکی سے اکثر اس کی منگنی کا تذکرہ کیا جاتا تھا۔ پھر اس روز ہمیں کتنی خوشی ہوئی ہے جب یہ معلوم ہوا ہے کہ امینہ آپا مسلم گرلز کالج میں اکنومکس کی لیکچرر ہو کر علی گڑھ جارہی ہیں۔ جانے والی شام وہ بڑے سکون کے ساتھ آئینے کے سامنے کھڑی اسٹیشن جانے کی تیاری کر رہی تھیں۔ میں نے ان کی نظر بچا کر کھڑکی میں سے جھانک کر دیکھا۔ وہ سرو کے درختوں کے اس پار اپنے کمرے میں لیمپ کے سامنے انتہائی انہماک سے پڑھنے میں مصروف تھا۔ اس وقت میں نے سوچا کہ کاش وہ روٹھا ہوا نہ ہوتا تو ہمیشہ کی طرح امینہ آپا پر کوئی ایکٹی وٹی کرتے۔ سنگھار میز پر سے دستی آئینہ اٹھا کر اس کی چمک کے ذریعے ایس۔ او۔ ایس کا پیغام بھیجنے کی فکر کر رہی تھی کہ امینہ آپا نے جھٹ میرے ہاتھ سے آئینہ لے لیا اور اس میں اپنے بالوں کا جائزہ لینے لگیں اور میں ان کے علی گڑھ پہنچتے ہی کسی حد سے زیادہ وحشت زدہ پروفیسر کے عشق میں مبتلا ہوجانے کے انہماک پر غور کرنے لگی۔ لیکن خدا ایسی تجویز قبول کب کرتا ہے! امینہ آپا جارہی تھیں۔ میں نے چپکے سے صبیحہ سے کہا کہ وہ باغ کی پچھلی دیوار پر ایس۔ او۔ ایس (صبیحہ، عثمان، شاہ رخ) کا پیغام لکھ آئے۔ صبیحہ نے کوئلے سے لکھ دیا: ’’ مت جاؤ۔‘‘ صبح کو اس کے نیچے لکھا ہوا ملا: ’’ ضرورجاؤں گا۔‘‘ اور آصف بھی چلا گیا۔ بڑی جان جلی۔ لیکن کیا کرتے۔ اس کے کچھ عرصے بعد سرما کی چھٹیوں میں ہم زارہ کے پاس دہرہ دون چلے گئے۔ وہاں ایک رات زارہ اپنی ایک دوست کے ساتھ اوڈین سے نکل کر باہر اندھیرے میں جب اپنی کار میں بیٹھی اور کہا کہ غفور، پرمیلا بابا کولٹن روڈ پہنچاتے ہوئے اب سیدھے گھر چلو۔ سامنے ڈرائیور کی سیٹ پر سے کسی صاحب نے مری ہوئی آواز میں عرض کیا کہ ’’ جی میں غفور قطعی نہیں ہوں۔ میرا نام پائیلٹ آفیسر آصف انورہے۔ اور مجھے آپ سے مل کر یقین فرمائیے انتہائی قلبی مسرت محسوس ہوئی ہے۔‘‘ اور کار اسٹارٹ کردی گئی۔ زارہ اور پر میلا خوف اور غصے سے چلا اٹھیں ’’ آپ کون ہیں اور ہماری کار میں کیوں گھس گئے؟ روکیے فوراً‘‘ ’’ جی اتفاق سے یہ کار خاکسار کی ہے۔ دہرہ دون میں اوڈین کے سامنے ایک ہی طرح کی دوکاروں کا پارک ہوجانا بہت زیادہ ناممکنات میں سے نہیں ہے۔‘‘ ’’ ختم کیجیے اپنی تقریر اور روکیے موٹر۔‘‘ ’’ پر میلا بابا کولٹن روڈ پہنچا دیا جائے گا۔ اس قدر پریشان نہ ہوئیے، کہرا بہت زیادہ ہے۔ رات بے حد سرد ہے اور ہم آدھے رستے آگئے ہیں۔‘‘ دونوں بچیاں بے چاری جھنجھلاہٹ اورغصے کے مارے کچھ اور کہہ بھی نہ پائی تھیں کہ چند منٹوں میں کار زنّاٹے سے ہماری برساتی میں داخل ہوگئی۔ معلوم ہوا کہ آپ دہرہ دون میں ایئر فورس کے انٹرویو کے بعد میڈیکل کے لیے آئے ہوئے ہیں۔ خوب آپ کو آڑے ہاتھوں لیا گیا۔ ممی نے ڈانٹا کہ تم ہم سب سے رخصت ہوئے بغیر ہی اس طرح اچانک مری چلے گئے۔ اس نے بگڑ کر کہا کہ امینہ آپا نے کیوں شاہ رخ کو سائیکل پر بارش میں بھیگنے کی وجہ سے ڈانٹ پلائی تھی۔ سوشلسٹ بھائی منطق اور جغرافیے کے کس نقطے کی رو سے صبیحہ سے شادی کرنے کی فکر میں تھے اور ماہ رخ کے میاں، قبلہ ڈاکٹر صاحب، کس لیے اس سے جلے جاتے تھے؟ مختصر یہ کہ ہم لوگوں میں صلح صفائی ہوگئی اور پھر پہلے کی طرح دوست بن گئے۔ پھر وہی برج، کیرم، شرارتیں اورگانے۔ وہی مغرب میں ایک تارا چمکا۔ آتش دان کی روشن آگ کے سامنے بیٹھے ہوئے ہم سب اس سحر انگریز آواز اور وائلن کے نغمے سنتے: کیا کہیے مجھے کیا یاد آیا کیا کہیے مجھے کیا یاد آیا ٹیلے کی طرف چرواہے کی بنسی کی صدا ہلکی ہلکی اور شام کی دیوی کی چنری شانوں سے پرے ڈھلکی ڈھلکی مغرب میں اک تارا چمکا! اور پھر جو ایک روز میں نے آصف کے اپنے بہنوئی بننے کے امکانات پر نظر کی تو مجھے یہ خیال بہت خاصا پسند آیا۔ کرسمس کی تعطیلات میں امینہ آپا بھی علی گڑھ سے دہرہ دون آگئی تھیں۔ ممی تک پہنچانے کے لیے امینہ آپا کے سامنے یہ تجویز پیش کردینی بے حد ضروری تھی۔ ایک رات جب کھانے کے بعد امینہ آپا ششماہی امتحان کے پرچے دیکھ رہی تھیں میں دبے پاؤں ان کے کمرے میں پہنچی اور ادھر اُدھر کی بے معنی باتوں کے بعد ذرا ڈرتے ہوئے بولی: ’’ امینہ آپا !‘‘ ’’ ہوں۔‘‘ ’’ امینہ آپا۔ ایک بات سنیے۔‘‘ ’’ فرمائیے۔‘‘ ’’ ار یعنی کہ اگر آصف کی شادی کردی جائے تو کیسا رہے گا؟‘‘ ’’ بہت اچھا رہے۔‘‘ ’’میرا مطلب ہے صبیحہ کے ساتھ ۔‘‘ ’’ آپ کی بلند نظری کی داد دیتی ہوں۔ کس قدر اعلیٰ خیالات ہیں۔‘‘ ’’ لیکن لیکن امینہ آپا آپ کو معلوم نہیں کہ آصف اور صبیحہ ایک دوسرے کو پسند کرتے ہیں، یعنی دوسرے لفظوں میں یہ محبت کرتے ہیں ایک دوسرے سے ‘‘ میں نے ذرا ایسے mild طریقے سے کہا آمینہ آپا کو دفعتاً shock نہ ہوجائے۔ امینہ آپا کی انگلیوں سے قلم چھوٹ گیا اور اس طرح دیکھنے لگیں جیسے اب انہیں قرب قیامت کا بالکل یقین ہوچلا ہے۔ ’’ کیا کہا ؟ محبت! محبت!! اُف کس قدر۔ تباہ کن، مخرب الاخلاق خیالات ہیں۔ محبت۔ یا اللہ۔ مجھے نہیں معلوم تھا کہ ایسی واہیات باتیں بھی تم لوگوں کے دماغ میں گھس سکتی ہیں۔ میری ساری تربیت ‘‘ لیکن امینہ آپا دیکھیے تو اس میں مضائقہ کیا ہے؟ آصف نوکر بھی ہوگیا ہے۔ ایک دم سے ساڑھے چھ سو کا اسٹارٹ اسے مل رہا ہے۔ وہ بہت اچھا لڑکا ہے۔ صبیحہ بھی بہت اچھی لڑکی ہے۔ دونوں کی کتنی اچھی گزرے گی اگر ان کی شادی ‘‘ ’’ شادی شادی کیا اس لغویت کا خیال کیے بغیر تم لوگ رہ ہی نہیں سکتے۔ تمہیں دنیا میں بہت کام کرنے ہیں، طوفانوں سے لڑنا ہے، ملک کا مستقبل سنوارنا ہے۔‘‘ ’’ پر امینہ آپا ایک کے بجائے دو انسان ساتھ ساتھ طوفانوں سے زیادہ بہتر طریقے پر لڑ سکتے ہیں۔ اور آصف تو ہوائی جہاز اڑانے لگے گا !‘‘ ’’ چپ رہو آصف ہنہ یہ لڑکا مجھے قطعی پسند نہیں۔ تمہیں معلوم ہونا چاہیے کہ مجھے ایک آنکھ نہیں بھاتا۔ کچھ بہت عجیب سا شخص ہے۔ بچوں کی طرح ہنستا ہے۔ لڑکیوںمیں حد سے زیادہ دل چسپی لیتا ہے اور غضب یہ کہ کل شام صبیحہ کو ڈرالنگ کہہ کر پکار رہا تھا انتہا ہوگئی!‘‘ امینہ آپا کچھ اور لیکچر پلاتیں اس لیے میں نے اپنی خیریت اسی میں دیکھی کہ چپکے سے اٹھ کر چلی آؤں۔ اپنے کمرے میں آکر سوچنے لگی: آصف مجھے قطعی پسند نہیں۔ ایک آنکھ نہیں بھاتا۔ لڑکیوں میں حد سے زیادہ دل چسپی لیتا ہے۔ تو کیا اسے لڑکیوں کی بجائے الماریوں اور چاء کے چمچوں میں دل چسپی لینا چاہیے؟ اب کیا کیا جائے؟ آصف صاحب ٹریننگ کے لیے انبالے اور پھر شاید پونا تشریف لے گئے اور بہت جلد نہایت اعلیٰ درجے کے ہوا باز بن گئے۔ انتہا سے زیادہ daring اور خطرے کی اڑانیں کرنے میں ماہر اور پیش پیش ۔ حادثوں سے کئی بار بال بال بچے۔ ایک دفعہ ایک نئی مشین کی ٹسٹ فلائٹ کے لیے ایروڈروم سے اس زنّاٹے سے نکلے کہ اوپر پہنچ کر معلوم ہوا صرف انجن آپ کے پاس ہے اور طیارے کی باڈی پیچھے زمین پر رہ گئی ہے۔ ہم دہر دون ہی میں تھے جب وہ انبالے سے سہارن پور ہوتا ہوا دہر ہ دون آیا۔ راستے میں ڈاٹونگ کے شوق میں آپ اس قدر نیچے اترے کہ ایک کوٹھی کی چھت پر لگے ہوئے ایریل ہوائی جہاز کے پہیوں میں الجھ کر ساتھ ساتھ اڑتے چلے گئے۔ آس پاس کی ساری کوٹھیوں کے تار اس طرح ہل گئے جیسے زلزلہ آگیا ہے اور لوگ گڑگڑاہٹ کے شور سے پریشان ہو کر باہر نکل آئے۔ وہ کوٹھی ایک انگریز کرنل کی تھی۔ آصف بہت ڈرا کہ کہیں وہ آصف کے افسروںسے اس کی شکایت نہ کردے لیکن عین موقعے پر اس بوڑھے کرنل کی لڑکی، جس کی خواب گاہ کے روشن دانوں کے اوپر سے آپ گزرے تھے، آپ کے عشق میں مبتلا ہوگئی اور معاملہ رفع دفع ہوا۔ پونا سے آصف کو ایک دم کناڈا بھیج دیا گیا۔ سمندر پار جانے سے پہلے وہ ہم سب سے رخصت ہونے کے لیے گھر آیا۔ پپا کا تبادلہ لاہور سے ہوچکا تھا اور ہم سب لکھنؤ آگئے تھے۔ ممی اور خالہ بیگم نے اس کے بہت سارے امام ضامن باندھے اور عثمان اور عارف نے ڈھیروں پھولوں سے لاد دیا۔ ہم نے اس کی پسندیدہ ’’ ڈرمربوائے ٹافی‘‘ کا ایک بڑا سا ڈبّہ اس کے اٹیچی میں رکھ دیا۔ چلتے وقت اس نے کہا : ’’ شاہ رخ پیاری! امینہ آپا جب علی گڑھ سے آئیں تو ان سے میرا سلام کہہ دینا اور اگر سوشلسٹ بھائی سے صبیحہ نے شادی کر لی تو یاد رکھنا میں چپکے سے ایک روز آکر ان کے گھر پر بم گرا جاؤں گا۔ ہم برآمدے کی سیڑھیوں پر سے آہستہ آہستہ اتر رہے تھے۔ ’’ شاہ رخ صبیحہ، ڈارلنگز ‘‘ ’’ آصف! ہم ہمیشہ بہترین دوست رہیںگے نا؟‘‘ ’’ ہمیشہ !‘‘ ’’ اور تم کناڈا سے بہت سارے پکچر پوسٹ کارڈ بھیجو گے؟‘‘ ’’ بہت سارے ۔‘‘ اور وہاںجتنے گانے سیکھو گے ان کی ٹیونیں لکھ لکھ کر بھیجا کرو گے۔‘‘ ’’ بالکل۔‘‘ ’’ اور ہوائی جہاز اتنا نیچا نہیں اڑاؤ گے کہ لوگوں کے گھروں کے ایریل اور انگریز لڑکیوں کے دل ٹوٹ جائیں۔‘‘ ’’ قطعی نہیں۔‘‘ پھر وہ چلا گیا۔ بہت دنوں سمندر پار رہنے کے بعد وہ پچھلی جنوری میں رخصت پر گھر آیا۔ اب وہ اس قدر ace اور شان دار ہوا باز بن چکا تھا کہ جب وہ اپنی گرجتی ہوئی امریکن کار میں سے اتر کر ہری کین کے بگولے کی طرح کمرے میں داخل ہوا ہم سب کے سب بے انتہا مرعوب ہوگئے ۔ "So the boy comes home"صبیحہ نے خوشی سے چلا کرکہا اور اس نے جھک کر صبیحہ کو ایک ہلکی پھلکی گڑیاکی طرح اٹھا لیا۔ ’’ اوہ ڈارلنگز میری ننھی خرگشنیو۔‘‘ اور امینہ آپا یہ سن کر بے ہوش ہوتے ہوتے رہ گئیں۔ رخصت ختم ہونے کے بعد وہ پھر اپنے مستقر پر چلا گیا اور وہاں سے جرمنی کے فضائی محاذ پر بھیج دیا گیا۔ کچھ عرصے تک حسب معمول اس کے ایئرگراف باقاعدگی سے ہمارے اور اس کے اپنے گھر والوں کے پاس آتے رہے۔ اور پھر میں نے آنکھیں بند کر لینی چاہیں لیکن خوابوں کا پھیلتا ہوا دھندلکا سمٹ چکا تھا۔ وہ مانوس اور پیاری آوازیں اندھیرے میںڈوبتی چلی گئیں۔ باہرسرو کے جھنڈ میں تیز ہوائیں سیٹیاں بجا رہی تھیں۔ مئی کی رات کا زرد اور بیمار چاند اس خوابیدہ ، فریب خوردہ، خستہ دنیا پر اپنی اُداس کرنیں برسا رہا تھا۔ یورپ کی جنگ ختم ہوچکی۔ دوسری منزل پر ریڈیو میں شکرانہ کی سروس ہو رہی تھی۔ آرگن کی مدھم گونج اور مقدس و بلند خدا کی حمد کے نغمے فضا میں لہرا رہے تھے۔ کاش، کاش آصف نہ مرتا کاش آصف نہ مرتا یا اللہ! میں نے آنکھیں بند کر کے تکیوں میں منہ چھپا لیا۔ صبح بریگیڈیئر اسٹینلی، ممی اور صبیحہ سے فون پر کہہ رہے تھے: ’’ بیگم صاحبہ آپ کا بھانجہ مس احمد آپ کا منگیتر انتہائی بہادری سے لڑا اور اس نے شان دار جواں مردی سے جان دی ہمیں اپنے ایسے لڑکوں پر کتنا فخر اور غرور ہے بیگم صاحبہ میری دلی ہمدردی قبول کیجیے ‘‘ دلی ہمدردی امینہ آپا اپنے کمرے میں ٹائپ میں مصروف تھیں۔ کھٹ کھٹ کی آواز بے ترتیب اورمنتشر ہوتی جارہی تھی۔ مئی کی خشک ہوائیں بہار کے بادلوں کو برسائے بغیر اڑا لے گئیں۔ درختوں کی زرد پتیاں شہد کی مکھیوں کی اُداس بھنبھناہٹ کے ساتھ ساتھ فضا میں بکھر رہی تھیں۔ وہ دوپہر کا غمگین وقت تھا۔ میں پچھلے برآمدے کے ایک ستون کے طویل سائے میں فرش پر بیٹھی تھی۔ وہ باتیں میرے کانوں میں گونج رہی تھیں جو آصف کا ایک ساتھی عثمان رو رو کر سنا رہا تھا یا اللہ! اللہ وہ ایک انتہائی سرد صبح تھی اور غضب کا کہرہ پڑ رہا تھا جب رائن کے دوسرے کنارے پر پٹرول کرنے کا حکم دیا گیا۔ بہت خطرناک کام تھا۔ پوچھا گیا کوئی آفیسر اس وقت جانے کو تیار ہے۔ آصف نے خود کو فوراً والنٹیر کردیا۔ کہر اس قدر گہری تھی کہ سامنے چند گز کا فاصلہ نظر نہ آتا تھا۔ وہ اپنی مشین لے کر طیارہ گاہ سے نکلا ہی تھا کہ خطرے کے سائرن بجنے لگے۔ کہرے کے اس پار رائن کے دوسرے کنارے پر جرمن طیاروں کا ایک زبردست بیڑہ پہنچ چکا تھا۔ آصف بہت اونچے بادلوں میں سے ڈرائیو کر کے اپنے ساتھیوں کا انتظار کیے بغیر سیدھا رائن پر پرواز کرنے لگا اور چند لمحوں کی سخت فضائی جنگ کے بعد جرمن طیارہ شکن توپوں کانشانہ بن کر نیچے دریا کے ایک پل پر گر پڑا۔ اس کی مشین میں آگ لگنے سے پہلے ہی کئی امریکن اور انگریزی ہوائی جہاز اس جنگ میں حصہ لینے کے لیے پہنچ چکے تھے لیکن موت وہ کسی کا انتظار نہیں کرتی۔ وہ شاید وائر لیس سے اپنی طیارہ گاہ کو پیغام بھیجنے میں کامیاب ہوگیا تھا جس کے پہنچتے ہی فوراً آفیسرز کی ایک امدادی پارٹی دوسرے ہوائی جہاز پر اس کے پیچھے گئی اور پرسکون اور سردرائن کے ایک ٹوٹے ہوئے پل کے قریب اس کے بمبار کو چور چور اور جلا ہوا پایا۔ وہ مشین سے کچھ فاصلے پر بے جان پڑا تھا اور اس کے چہرے اور جسم پرکوئی خراش تک نہ تھی، بالکل جیسے وائلن بجاتے بجاتے سبزے پرتھک کر سو گیا ہو اللہ آصف اور موت کیسی غلط، نا قابلِ یقین، غیر ممکن بات تھی لیکن وہ وہاں شبنم آلود گھاس اور ستارۂ سحری کے مرجھائے ہوئے پھولوں پر پڑا تھا۔خاموش اور سرد پھر جنوبی انگلستان کے اس فضائی مستقر سے اس کا سامان گھر بھیجا گیا کتابیں پکچر پوسٹ کارڈ ڈر مربوائے ٹافی کے ڈبے، ڈھیروں تصویریں جو اس نے مختلف مقامات پر اتاری تھیں وہ ادھورے خط جو کبھی پوسٹ نہ کیے جاسکے۔ ہوا کا ایک تیز جھونکا ایک نیلے کاغذ کے چھوٹے چھوٹے ٹکڑوں کو اڑاتا ہوا بہت دور افق کی تنہائیوں میں کھو گیا۔ خاموش ستاروں اور دھندلی کہکشاں کے رو پہلی راستوں سے پرے بہت دور سے ایک مدھم آواز آہستہ آہستہ آرہی تھی: امینہ آپا کاش امینہ آپا تمہیں معلوم ہوتا کہ میں تم سے تم سے کس قدر محبت کرتا تھا کتنا دیوانہ وار تمہیں چاہتا تھا۔ چاہنے اور چاہے جانے کی خواہش کیسی طفلانہ حماقت تھی تم نے ہمیشہ میرا مذاق اڑایا۔ کاش امینہ آپا تم مجھے اتنی اجازت دیتیںکہ میں تمہیں صرف ایک بار ڈارلنگ کہہ کر پکار سکوں اور پھر مرجاؤں ڈارلنگسٹ اس فضول اور انتہائی سستے سے لفظ میں میری روح ، میری جان سمٹ کر آجاتی ہے۔تم کہتی تھیں محبت محبت محبت کتنی تھرڈ ریٹ اور بے کار افسانوں کی سی باتیں ہیں۔ اپنی نظر، اپنے خیالات کو بلندکرو، اپنی ذہنی صلاحیتوں کو سنوارو طوفانوں سے لڑو یہ کرو وہ کرو امینہ آپا تمہارے لکچر آج رائن کے سرد پانیوں پر زرد اور بھاری کہرہ چھارہا ہے ستارے جھلملا کر بجھتے جارہے ہیں۔ پائن کے اونچے درخت شمالی سمندر پر سے آتی ہوئی برفانی ہواؤں کے جھونکوں سے جاگ اٹھے ہیں۔ میرا بمبار اپنے مہیب جموداور خاموش گرج کے ساتھ میرے قریب شیڈ میں آنے والی صبح کا سکون کے ساتھ انتظار کر رہا ہے۔ امینہ آپا! میں اپنی اس زندگی، کائنات کی اس پیہم اور یک رنگ جد و جہد سے تھک چکا ہوں۔ سرچ لائٹ کی تیز لکیریں پچھلی رات کے کالے بادلوں کو کاٹتی ہوئی افق میں گرتی جارہی ہیں۔ میری اس دنیا سے بہت دور بہت علاحدہ، تم اس وقت نہ جانے کیا کر رہی ہوگی کیا سوچ رہی ہوگی امینہ آپا! کاش میں تمہیں سمجھ سکتا تم مجھے سمجھ سکتیں پھر اونچے اور نیلے آسمانوں پر ایک ملکوتی نغمہ بلند ہوا اور محبت کے فرشتوں کے بربط کے نقرئی تار ایک ایک کر کے ٹوٹ گئے زندگی کا آخری گیت ختم ہوچکا تھا! 